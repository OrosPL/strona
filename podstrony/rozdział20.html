<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Stali tak, zapatrzeni w znikający w oddali autobus, gdy naraz
    ktoś przy nich powiedział:
    — Czas na obiad, dzieci!
    — Na obiad? Na obiad? —r powtórzyli. Bo bardzo dziwne im
    się wydało, że istnieją takie rzeczy jak obiad. Wśród tych
    wszystkich przygód zapomnieli zupełnie o tym, że się jada
    obiady.
    — No, dzieci, czas do domu — powtórzyła mama Piotra, która
    stała obok nich — biegnijcie szybko. Ale co wam jest? Takie
    macie buzie rozpalone! Piotr, wyglądasz na bardzo
    zmęczonego! A Karolcia tak samo! Co wyście dziś w tym
    ogrodzie robili? Pewno za dużo było biegania! Co?
    — Może troszkę za dużo — przyznał Piotr, patrząc na
    Karolcię. Bo rzeczywiście było, a było tego biegania, tylko że
    mama wcale a wcale nie wiedziała, o jakie to bieganie
    naprawdę chodziło. I poza tym była to święta, najbardzej
    tajemnicza tajemnica.
    — Nikomu nic o tym wszystkim nie mów — syknął jeszcze
    Piotr do Karolci najciszej, jak mógł.
    — Co ty, Piotr? Za kogo mnie masz? — szepnęła oburzona
    podobnym podejrzeniem Karolcia.
    — Co wy tam znów się naradzacie, dzieci? O co chodzi?
    — Ee, nic takiego — wykrętnie rąruknął Piotr.
    — No to biegnijcie szybko do domu! Już naprawdę jest
    późno! Mama Karolci też się niepokoi.
    — Dobrze! Idziemy — zgodził się niechętnie Piotr.
    Ujął Karolcię za rękę i pędem pobiegli w stronę ich bloków.
    Naraz Karolcia przystanęła.
    — No, co się stało?! Zmęczyłaś się? — zaniepokoił się Piotr.
    — Nie, nie — pokręciła głową Karolcia. — Tylko słuchaj, czy
    to wszystko, to wszystko, co było, to działo się naprawdę?... Czy
    lwy...
    Ale nie otrzymała już odpowiedzi od Piotra, gdyż w tej chwili
    spotkali tatusia. Szedł śpiesznie do domu, w ręku trzymał
    gazetę, którą wesoło wymachiwał, i wołał do nich:
    — Karolciu, co tu robisz? Na pewno ciotka Agata już czeka na
    nas z obiadem. A Piotr? Może przyjdziesz do nas?
    — Dziękuję, przyjdę po obiedzie — ukłonił się Piotr.
    — Przyjdź! — zapraszał tatuś. — Dziś w popołudniowej
    gazecie jest coś, co was na pewno zainteresuje!
    — A co takiego? — zaniepokoili się. — Czyżby...
    — No, zobaczcie tylko tytuły: „Ogród dla dzieci będzie od
    jutra otwarty na zawsze! Sam Prezydent Miasta odwiedza
    ogród przy ulicy Kwiatowej. Lwy na ulicach naszego miasta! W
    Zoo dzieją się dziwne rzeczy! Czy słonie zachorowały?!
    Nieznane zwierzę w klatce lwów!” To chyba dosyć niezwykłych
    rzeczy, prawda, dzieci?
    — Tak! — szepnęli Piotr i Karolcia. A Karolcia nawet zbladła z
    wrażenia, bo już wcale nie wiedziała, co ma o tym wszystkim
    myśleć. A Piotr powiedział po cichu:
    — Już sam nie wiem, jak to było naprawdę...
    Tymczasem w domu ciotka Agata już czekała na wszystkich z
    obiadem i nawet sama nakryła do stołu, chociaż zazwyczaj
    należało to do obowiązków Karolci.
    — Myj zaraz ręce! — zawołała swoim zwyczajem do Karolci.
    — Wyobrażam sobie, jakie masz czarne. Tyle godzin nie
    pokazywałaś się. Gdzie ty byłaś, Karolciu?
    — W Zoo... — powiedziała Karolcia, ale zaraz poprawiła się —
    to znaczy, byłam w ogrodzie. Po prostu w ogrodzie. — I poszła
    szybko do łazienki, aby uniknąć dalszych wypytywań.
    Ręce były rzeczywiście porządnie brudne. Dokładniej powie-
    dziawszy — czarne. Na prawej było zadrapanie. Nie wiadomo
    skąd — może to niechcący zrobił który z lwów, a może było to
    dzieło Filomeny? A koraliczek? Prawda, jak wygląda koraliczek
    w tej chwili?! Karolcia teraz szybko wyciera ręce i wyjmuje z
    kieszeni pudełeczko z koraliczkiem. Otwiera je ostrożnie... O
    koraliczku kochany!
    Trzeba teraz prawdzie spojrzeć prosto w oczy. Koraliczek jest
    blady. Nie jest jeszcze zupełnie przezroczysty, jeszcze się trochę
    niebieszczy — ale na ile tam tej niebieskości wystarczy? Może
    najwyżej na dwa życzenia? A może tylko na jedno bardzo
    ważne... i duże...
    — Koraliczku, nie blednij! — prosi go cichutko Karolcia, ale
    już ciotka Agata puka do łazienki.
    — Karolciu! Proszę siadać do stołu.
    — Zaraz idę! — woła Karolcia i postanawia, że teraz musi być
    bardzo, ale to bardzo, no, wprost okropnie ostrożna, bo to już
    pewnie będzie jedyne i ostatnie życzenie, jakie będzie mógł
    spełnić koralik, zanim stanie się zupełnie, najzupełniej
    przezroczysty.
    — Muszę się dobrze przedtem namyślić, czego bym chciała...
    — postanawia. — Może chciałabym mieć na przykład taką lalkę
    z domu towarowego... albo może...
    — Karolciu! Zupa stygnie!
    Oho, ciotka Agata jest już trochę, ale tylko troszeczkę
    zagniewana. Bo nie lubi, kiedy kto spóźnia się do stołu.
    — Idę już, ciociu! Idę.
    Wszyscy już siedzą przy stole i czekają na Karolcię. A na
    talerzu stygnie zupa... Och! Wstrętna, znienawidzona zupa
    jarzynowa! Gdyby tak zamiast jarzynowej była na talerzu na
    przykład zupa... Ojej, Karolcia od razu przestaje myśleć o tym,
    jaką zupę wolałaby od jarzynowej. Bo jedno niebaczne
    życzenie, jeśli przypadkiem będzie wtedy trzymała koralik w
    ręku, i już przepadnie jedyna i ostatnia okazja spełnienia
    jakiegoś życzenia naprawdę wspaniałego. Tak, tak, trzeba się
    mieć na baczności. A właściwie najlepiej byłoby przed
    powzięciem tak ważnego postanowienia porozumieć się z
    Piotrem. Bo może by na przykład poprosić koraliczek, aby w
    ogrodzie zawsze były przedstawienia cyrkowe za darmo dla
    wszystkich dzieci? Albo żeby mieć własne, małe auto? Trzeba
    koniecznie pomówić o tym z Piotrem. Sprawa jest bardzo
    poważna.
    — Jedz, Karolciu! Co ci jest? Czy nie masz apetytu? —
    zdziwiła się mama. — A może ona jest chora? Zdaje mi się, że
    ma bardzo czerwoną buzię. Może ma gorączkę.
    — E, chyba nie — uspokoił mamę tatuś. — Na pewno nie ma
    temperatury. Po prostu szaleli obydwoje z Piotrem w ogrodzie.
    — A właśnie, słyszałam już na mieście, ludzie mówili, że
    podobno był dziś w ogrodzie sam Prezydent Miasta i że nie
    pozwolił na zamknięcie, i że podobno działy się tam różne
    rzeczy.
    — Aha! — przytaknął tatuś. — Piszą o tym w gazecie, tej
    popołudniowej. A o tym dziwnym zwierzęciu czytałaś? Trzeba
    będzie w najbliższą niedzielę pójść do Zoo, zobaczyć tego
    zwierzaka. Prawda, Karolciu? Pójdziemy. Ty przecież lubisz
    chodzić do Zoo?
    — Nnnie, już teraz nie bardzo lubię — wyjąkała Karolcia.
    Kiedy pomyślała, że musiałaby raz jeszcze spotkać się z
    Filomeną, nawet taką niby unieszkodliwioną, zamkniętą w
    klatce, dreszcz ją przeszedł. I zaraz postanowiła, że za nic na
    świecie nie pójdzie do Zoo, dopóki tam będzie przebywać
    Filomena. Chyba że już jej tam nie będzie. Podobno czasem
    wymienia się różne zwierzęta z zagranicą. Może na przykład
    wymienią Filomenę na ślicznego niedźwiadka? Albo na żyrafę?
    — Jedz, Karolciu! — woła znów mama. — Patrz, wszyscy już
    zjedli i czekamy tylko na ciebie! Czy prosisz o kompot?
    Karolcia kręci przecząco głową.
    — Nie chcesz kompotu? Kompotu z wiśni? Twojego
    ulubionego kompotu? — nie może się nadziwić mama. — Ona
    jednak chyba jest chora.
    — Nie, nie jestem chora! — protestuje gwałtownie Karolcia.
    — Ja... ja już będę jadła ten kompot.
    — Nic nie rozumiem — dziwi się mama — raz chcesz; raz nie
    chcesz. Nie mam pojęcia, co się z tobą dzieje, moje dziecko.
    Ba, żeby mama wiedziała, toby się nie dziwiła. No bo jakże
    Karolcia mogła powiedzieć: „Proszę o kompot” — kiedy
    akurat w tej chwili lekkomyślnie sięgnęła do kieszeni i wyjęła z
    niej koraliczek? A potem nie mogła w pomieszaniu do tej
    kieszeni trafić. I czy można było trzymając koralik w ręku
    prosić o kompot? Chyba jasne, że nie można było. Ale grunt, że
    zdążyła schować koralik do kieszeni. Trzeba jednak koniecznie
    pogadać z Piotrem.</p>
</body>
</html>