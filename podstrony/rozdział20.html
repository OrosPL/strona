<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Stali tak, zapatrzeni w znikający w oddali autobus, gdy naraz<br>
    ktoś przy nich powiedział:<br>
    — Czas na obiad, dzieci!<br>
    — Na obiad? Na obiad? —r powtórzyli. Bo bardzo dziwne im<br>
    się wydało, że istnieją takie rzeczy jak obiad. Wśród tych<br>
    wszystkich przygód zapomnieli zupełnie o tym, że się jada<br>
    obiady.<br>
    — No, dzieci, czas do domu — powtórzyła mama Piotra, która<br>
    stała obok nich — biegnijcie szybko. Ale co wam jest? Takie<br>
    macie buzie rozpalone! Piotr, wyglądasz na bardzo<br>
    zmęczonego! A Karolcia tak samo! Co wyście dziś w tym<br>
    ogrodzie robili? Pewno za dużo było biegania! Co?<br>
    — Może troszkę za dużo — przyznał Piotr, patrząc na<br>
    Karolcię. Bo rzeczywiście było, a było tego biegania, tylko że<br>
    mama wcale a wcale nie wiedziała, o jakie to bieganie<br>
    naprawdę chodziło. I poza tym była to święta, najbardzej<br>
    tajemnicza tajemnica.<br>
    — Nikomu nic o tym wszystkim nie mów — syknął jeszcze<br>
    Piotr do Karolci najciszej, jak mógł.<br>
    — Co ty, Piotr? Za kogo mnie masz? — szepnęła oburzona<br>
    podobnym podejrzeniem Karolcia.<br>
    — Co wy tam znów się naradzacie, dzieci? O co chodzi?<br>
    — Ee, nic takiego — wykrętnie rąruknął Piotr.<br>
    — No to biegnijcie szybko do domu! Już naprawdę jest<br>
    późno! Mama Karolci też się niepokoi.<br>
    — Dobrze! Idziemy — zgodził się niechętnie Piotr.<br>
    Ujął Karolcię za rękę i pędem pobiegli w stronę ich bloków.<br>
    Naraz Karolcia przystanęła.<br>
    — No, co się stało?! Zmęczyłaś się? — zaniepokoił się Piotr.<br>
    — Nie, nie — pokręciła głową Karolcia. — Tylko słuchaj, czy<br>
    to wszystko, to wszystko, co było, to działo się naprawdę?... <br>
    Czy lwy...<br>
    Ale nie otrzymała już odpowiedzi od Piotra, gdyż w tej chwili<br>
    spotkali tatusia. Szedł śpiesznie do domu, w ręku trzymał<br>
    gazetę, którą wesoło wymachiwał, i wołał do nich:<br>
    — Karolciu, co tu robisz? Na pewno ciotka Agata już czeka na<br>
    nas z obiadem. A Piotr? Może przyjdziesz do nas?<br>
    — Dziękuję, przyjdę po obiedzie — ukłonił się Piotr.<br>
    — Przyjdź! — zapraszał tatuś. — Dziś w popołudniowej<br>
    gazecie jest coś, co was na pewno zainteresuje!<br>
    — A co takiego? — zaniepokoili się. — Czyżby...<br>
    — No, zobaczcie tylko tytuły: „Ogród dla dzieci będzie od<br>
    jutra otwarty na zawsze! Sam Prezydent Miasta odwiedza<br>
    ogród przy ulicy Kwiatowej. Lwy na ulicach naszego miasta! W<br>
    Zoo dzieją się dziwne rzeczy! Czy słonie zachorowały?!<br>
    Nieznane zwierzę w klatce lwów!” To chyba dosyć niezwykłych<br>
    rzeczy, prawda, dzieci?<br>
    — Tak! — szepnęli Piotr i Karolcia. A Karolcia nawet zbladła z<br>
    wrażenia, bo już wcale nie wiedziała, co ma o tym wszystkim<br>
    myśleć. A Piotr powiedział po cichu:<br>
    — Już sam nie wiem, jak to było naprawdę...<br>
    Tymczasem w domu ciotka Agata już czekała na wszystkich z<br>
    obiadem i nawet sama nakryła do stołu, chociaż zazwyczaj<br>
    należało to do obowiązków Karolci.<br>
    — Myj zaraz ręce! — zawołała swoim zwyczajem do Karolci.<br>
    — Wyobrażam sobie, jakie masz czarne. Tyle godzin nie<br>
    pokazywałaś się. Gdzie ty byłaś, Karolciu?<br>
    — W Zoo... — powiedziała Karolcia, ale zaraz poprawiła się —<br>
    to znaczy, byłam w ogrodzie. Po prostu w ogrodzie. — I poszła<br>
    szybko do łazienki, aby uniknąć dalszych wypytywań.<br>
    Ręce były rzeczywiście porządnie brudne. Dokładniej powie-<br>
    dziawszy — czarne. Na prawej było zadrapanie. Nie wiadomo<br>
    skąd — może to niechcący zrobił który z lwów, a może było to<br>
    dzieło Filomeny? A koraliczek? Prawda, jak wygląda koraliczek<br>
    w tej chwili?! Karolcia teraz szybko wyciera ręce i wyjmuje z<br>
    kieszeni pudełeczko z koraliczkiem. Otwiera je ostrożnie... O<br>
    koraliczku kochany!<br>
    Trzeba teraz prawdzie spojrzeć prosto w oczy. Koraliczek jest<br>
    blady. Nie jest jeszcze zupełnie przezroczysty, jeszcze się trochę<br>
    niebieszczy — ale na ile tam tej niebieskości wystarczy? Może<br>
    najwyżej na dwa życzenia? A może tylko na jedno bardzo<br>
    ważne... i duże...<br>
    — Koraliczku, nie blednij! — prosi go cichutko Karolcia, ale<br>
    już ciotka Agata puka do łazienki.<br>
    — Karolciu! Proszę siadać do stołu.<br>
    — Zaraz idę! — woła Karolcia i postanawia, że teraz musi być<br>
    bardzo, ale to bardzo, no, wprost okropnie ostrożna, bo to już<br>
    pewnie będzie jedyne i ostatnie życzenie, jakie będzie mógł<br>
    spełnić koralik, zanim stanie się zupełnie, najzupełniej<br>
    przezroczysty.<br>
    — Muszę się dobrze przedtem namyślić, czego bym chciała...<br>
    — postanawia. — Może chciałabym mieć na przykład taką lalkę<br>
    z domu towarowego... albo może...<br>
    — Karolciu! Zupa stygnie!<br>
    Oho, ciotka Agata jest już trochę, ale tylko troszeczkę<br>
    zagniewana. Bo nie lubi, kiedy kto spóźnia się do stołu.<br>
    — Idę już, ciociu! Idę.<br>
    Wszyscy już siedzą przy stole i czekają na Karolcię. A na<br>
    talerzu stygnie zupa... Och! Wstrętna, znienawidzona zupa<br>
    jarzynowa! Gdyby tak zamiast jarzynowej była na talerzu na<br>
    przykład zupa... Ojej, Karolcia od razu przestaje myśleć o tym,<br>
    jaką zupę wolałaby od jarzynowej. Bo jedno niebaczne<br>
    życzenie, jeśli przypadkiem będzie wtedy trzymała koralik w<br>
    ręku, i już przepadnie jedyna i ostatnia okazja spełnienia<br>
    jakiegoś życzenia naprawdę wspaniałego. Tak, tak, trzeba się<br>
    mieć na baczności. A właściwie najlepiej byłoby przed<br>
    powzięciem tak ważnego postanowienia porozumieć się z<br>
    Piotrem. Bo może by na przykład poprosić koraliczek, aby w<br>
    ogrodzie zawsze były przedstawienia cyrkowe za darmo dla<br>
    wszystkich dzieci? Albo żeby mieć własne, małe auto? Trzeba<br>
    koniecznie pomówić o tym z Piotrem. Sprawa jest bardzo<br>
    poważna.<br>
    — Jedz, Karolciu! Co ci jest? Czy nie masz apetytu? —<br>
    zdziwiła się mama. — A może ona jest chora? Zdaje mi się, że<br>
    ma bardzo czerwoną buzię. Może ma gorączkę.<br>
    — E, chyba nie — uspokoił mamę tatuś. — Na pewno nie ma<br>
    temperatury. Po prostu szaleli obydwoje z Piotrem w ogrodzie.<br>
    — A właśnie, słyszałam już na mieście, ludzie mówili, że<br>
    podobno był dziś w ogrodzie sam Prezydent Miasta i że nie<br>
    pozwolił na zamknięcie, i że podobno działy się tam różne<br>
    rzeczy.<br>
    — Aha! — przytaknął tatuś. — Piszą o tym w gazecie, tej<br>
    popołudniowej. A o tym dziwnym zwierzęciu czytałaś? Trzeba<br>
    będzie w najbliższą niedzielę pójść do Zoo, zobaczyć tego<br>
    zwierzaka. Prawda, Karolciu? Pójdziemy. Ty przecież lubisz<br>
    chodzić do Zoo?<br>
    — Nnnie, już teraz nie bardzo lubię — wyjąkała Karolcia.<br>
    Kiedy pomyślała, że musiałaby raz jeszcze spotkać się z<br>
    Filomeną, nawet taką niby unieszkodliwioną, zamkniętą w<br>
    klatce, dreszcz ją przeszedł. I zaraz postanowiła, że za nic na<br>
    świecie nie pójdzie do Zoo, dopóki tam będzie przebywać<br>
    Filomena. Chyba że już jej tam nie będzie. Podobno czasem<br>
    wymienia się różne zwierzęta z zagranicą. Może na przykład<br>
    wymienią Filomenę na ślicznego niedźwiadka? Albo na żyrafę?<br>
    — Jedz, Karolciu! — woła znów mama. — Patrz, wszyscy już<br>
    zjedli i czekamy tylko na ciebie! Czy prosisz o kompot?<br>
    Karolcia kręci przecząco głową.<br>
    — Nie chcesz kompotu? Kompotu z wiśni? Twojego<br>
    ulubionego kompotu? — nie może się nadziwić mama. — Ona<br>
    jednak chyba jest chora.<br>
    — Nie, nie jestem chora! — protestuje gwałtownie Karolcia.<br>
    — Ja... ja już będę jadła ten kompot.<br>
    — Nic nie rozumiem — dziwi się mama — raz chcesz; raz nie<br>
    chcesz. Nie mam pojęcia, co się z tobą dzieje, moje dziecko.<br>
    Ba, żeby mama wiedziała, toby się nie dziwiła. No bo jakże<br>
    Karolcia mogła powiedzieć: „Proszę o kompot” — kiedy<br>
    akurat w tej chwili lekkomyślnie sięgnęła do kieszeni i wyjęła z<br>
    niej koraliczek? A potem nie mogła w pomieszaniu do tej<br>
    kieszeni trafić. I czy można było trzymając koralik w ręku<br>
    prosić o kompot? Chyba jasne, że nie można było. Ale grunt, że<br>
    zdążyła schować koralik do kieszeni. Trzeba jednak koniecznie<br>
    pogadać z Piotrem.</p>
</body>
</html>