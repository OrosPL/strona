<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>— To tu! — radośnie zawołała Karolcia, gdy czerwone auto
    zatrzymało się przed bramą ogrodu.
    Przybyli w ostatniej chwili, gdy właśnie jacyś dwaj urzędnicy
    ogromnym kluczem mieli zamiar zamknąć bramę ogrodu.
    — Nie ma rady, musisz nas teraz odczarować, Karolciu —
    oświadczył Piotr.
    — Szkoda! — żałośnie westchnął Prezydent.
    — Nie ma rady, panie Prezydencie — powiedziała Karolcia z
    łagodną perswazją. — Oto nadeszła chwila, kiedy pan musi
    użyć swojej powagi i zabronić im zamknięcia bramy. A przecież
    nie usłuchają niewidzialnego człowieka!
    — Kto wie? — zastanowił się Prezydent. — Spróbujemy! — I
    szybko wyskoczył z auta. Podbiegł do urzędnika z kluczem i
    powiedział bardzo grubym głosem:
    — Zabraniam panu zamykać ogród.
    — A jakim prawem pan mi zabrania? — powiedział na to
    urzędnik, nie odwracając głowy, gdyż był w tej chwili
    niezmiernie zajęty. Klucz za nic w świecie nie chciał się
    przekręcić w dziurce.
    — Zabraniam, bo mam prawo — zdenerwował się Prezydent.
    — E, panie, co mi pan zawraca głowę — gadał dalej urzędnik,
    męcząc się z kluczem.
    Ciągle nie odwracał głowy i wcale nie wiedział, z kim
    rozmawia. Dopiero kiedy odwrócił się i nikogo przy sobie nie
    zobaczył, zdziwił się porządnie.
    — Hm, ale to nie jest sposób załatwiania sprawy — szepnął
    do Piotra zatroskany Prezydent. — Zdaje mi się, że jednak
    będziemy musieli teraz zrezygnować z.niewidzialności, jeśli
    mam jakowi uratować ten wasz ogród. Jak myślicie? Co,
    Karolciu?
    — Myślimy, że chyba trzeba zrezygnować — przyznali z
    westchnieniem. — Trochę szkoda, ale musimy!
    — Ale pan Prezydent ma rację — poparł Prezydenta Piotr. —
    I teraz już nie chodzi o naszą przyjemność, tylko o rzecz
    poważną, o ogród dla dzieci z całej naszej dzielnicy.
    — Właśnie, właśnie! Bardzo ładnie to powiedziałeś —
    Prezydent kiwał przytakująco głową. — Ha! Trudno! Stajemy
    się znów widzialni, co?
    — Więc stajemy się znów widzialni — uroczyście powtórzyła
    Karolcia — zrób to, kochany koraliczku.
    I w tejże chwili usłyszeli dziki okrzyk radości. To cała banda
    dzieciaków z podwórza witała ich w ten sposób.
    — Karolcia! Piotrek! Jak to dobrze, że jesteście! Pomóżcie
    nam coś wymyślić, żeby ogrodu nie zamknęli! Widzicie?
    Naprawdę chcą zamknąć! Co to będzie? Gdzie się będziemy
    bawić! Wymyślcie coś, znajdźcie na to radę.
    — Już znaleźliśmy — odpowiedzieli na to z dumą Piotr i
    Karolcia. — Sam pan prezydent Miasta przyjechał, żeby sprawę
    ująć w swe ręce. To jest właśnie pan Prezydent, a to jest jego
    czerwony samochód.
    — Pan pozwoli, że się przedstawię i podziękuję w imieniu
    wszystkich dzieci z naszych bloków — powiedział na to
    uroczyście Leszek. Bo Leszek to jest taki, że zawsze wie, jak się
    zachować, żeby było jakoś poważnie i elegancko.
    — Bardzo mi przyjemnie — odpowiedział na to pan
    Prezydent Miasta i podał mu rękę. A potem odwrócił się do
    tego urzędnika od klucza i zwrócił mu łagodnie uwagę: —
    Proszę, aby ogród pozostał otwarty. W tej sprawie wydam
    odpowiednie zarządzenie na piśmie.
    — Tak jest, panie Prezydencie Miasta — ukłonił się grzecznie
    urzędnik i zaraz sobie poszedł.
    — A co mam teraz dalej zrobić? — spytał Piotra Prezydent.
    — Myślę, że powinien pan obejrzeć ten ogród dokładniej —
    doradził Piotr. — Niech pan tylko zobaczy, jak tu fajnie, to
    znaczy, chciałem powiedzieć: przyjemnie.
    — Fajnie, mówisz? — zastanowił się Prezydent. — Hm, to
    może warto obejrzeć. To chodźmy do ogrodu.
    I w tej chwili, kiedy właśnie Piotr i Karolcia z wszelkimi hono-
    rami prowadzili samego Prezydenta do ogrodu, rozległ się
    żałosny ryk.
    — A to co? — wszyscy się trochę przestraszyli. Jania nawet
    miała ochotę rozpłakać się.
    Ale Piotr i Karolcia od razu wiedzieli, co to za głosy.
    — Zapomnieliśmy o naszych lwach! — zawołali i pobiegli co
    prędzej otworzyć bagażnik, z którego wydobyli obydwa, trochę
    pogniecione, ale za to uszczęśliwione lwy.
    — Nie bójcie się! — zawołali do dzieci. — To są takie
    niezupełnie prawdziwe lwy. Same się przekonacie, jakie są
    miłe! I jak widzicie, są zupełnie nieduże.
    — Czy można je pogłaskać? — zaryzykowała Dorota, która
    zawsze była dość odważna.
    — Naturalnie! — zachęcała Karolcia. — Są naprawdę
    niezwykle łagodne i niezmiernie do nas przywiązane. — I na
    poparcie swoich słów oraz wyrażenia wdzięczności lwom za ich
    wierność Karolcia po kolei pocałowała obydwa w rozczochrane
    łby.
    Teraz już wszyscy wyruszyli do ogrodu.
    To dopiero była zabawa! Jeździło się na karuzeli i na
    kołobiegu! Huśtawki fruwały w górę, zdawało się, że sięgną
    nieba! Na zjeżdżalni był ruch bez przerwy, ale bez awantur! O,
    co to, to nie! Nic takiego się nie zdarzyło. Wszyscy stali
    porządnie w kolejce! Karolcia stała za Agatą, za nią Dorota, za
    Dorotą Leszek, za Leszkiem sam pan Prezydent Miasta! Tak
    jest! Tak jest, moi złoci! Sam pan Prezydent Miasta! Nie chciał
    opuścić żadnej kolejki! Tak mu się to podobało. A na karuzeli
    ile się wyjeździł! Ze względu na to, że był honorowym gościem,
    jeździł nawet trochę częściej niż wszyscy. Ale należało mu się
    to! Tak wszyscy w ogrodzie uchwalili.
    A lwy? Też we wszystkim brały udział. Ale najwięcej
    podobała im się karuzela. Tak im się podobała, że postanowiły
    stamtąd już nie schodzić. Przeprowadziły zresztą poważną i
    zasadniczą rozmowę na ten temat z Karolcią, Piotrem i samym
    Prezydentem Miasta. Zaczęły od tego, że już nie mają ochoty
    być kamiennymi lwami i sterczeć przed Ratuszem. I że
    wolałyby dostać jakąś inną posadę, bardziej wesołą — właśnie
    na przykład w ogrodzie. W takim ogrodzie, gdzie są różne
    zabawy dla dzieci.
    — Czy nie mogłybyśmy zostać teraz lwami drewnianymi na
    karuzeli? — spytały Prezydenta.
    I Prezydent od razu się na to zgodził. Racja! Niech zostaną
    lwami na karuzeli. To się dopiero wyjeżdżą, za wszystkie czasy!
    — Sam bym tu chętnie przyjął jakąś posadę — powiedział
    kiwając głową — ale cóż, nie mogę! Muszę jeszcze ciągle być
    tym Prezydentem Miasta.
    A potem spojrzał na zegarek i zaraz sobie przypomniał, że już
    jest okropnie późno i że zaraz zacznie się posiedzenie rady
    miejskiej.
    — Muszę być tam, żeby uroczyście raz na zawsze załatwić
    sprawę waszego ogrodu — powiedział na pożegnanie, kiedy
    Karolcia, Piotr i wszystkie dzieci, razem z lwami, odprowadziły
    go do auta.
    — Muszę, żeby tam nie wiem co, wytłumaczyć radnym, że ten
    ogród to niezmiernie ważna rzecz. A restaurację można
    zbudować trochę dalej! Prawda?
    — Prawda! — zgodzili się wszyscy.
    — No to żegnajcie i bawcie się dobrze! — i Prezydent już, już
    miał nacisnąć starter, kiedy naraz wyskoczył ze swego
    czerwonego auta.
    — Nie — powiedział. — Nie! Niech i to auto tu zostanie. Chcę,
    żeby jeździły nim dzieci i żeby się wesoło przy tym bawiły.
    To mówiąc ujął pod pachy pewnego małego chłopaczka,
    który mieszkał w sąsiednich blokach, i posadził go przy
    kierownicy, a obok usadowił Janię.
    — Co sądzisz o tym, Karolciu? — spytał. — Ty, ja i Piotr
    wiemy, że niektóre rzeczy przestaną być takie, jak są w tej
    chwili, to znaczy zupełnie niezwkłe i zupełnie zaczarowane. Ale
    chciałbym, żeby zostały trochę niezwykłe i trochę zaczarowane.
    Czy myślisz, że to jest możliwe?
    — Myślę, że jest możliwe — odpowiedziała po namyśle.
    — To dobrze — ucieszył się pan Prezydent Miasta. — Niech
    wobec tego na pamiatkę tej całej historii i naszych wspólnych
    przygód zostaną tu te trochę zaczarowane lwy i trochę
    zaczarowany samochód. Żegnajcie!
    Ukłonił się elegancko kapeluszem. Ale właściwie dzieci już
    nie było, bo pobiegły wszystkie za czerwonym samochodem,
    który stał się naraz zupełnie mały, i kierowany przez
    chłopczyka z sąsiedniego bloku, jechał teraz szybko aleją
    ogrodu. Tylko Karolcia i Piotr zostali przed bramą.
    — Żegnajcie! — powtórzył pan Prezydent Miasta. I wskoczył
    do przejeżdżającego właśnie autobusu. A że autobus był bardzo
    przepełniony, więc stał na stopniu i odwróciwszy się w stronę
    Karolci i Piotra, uniósł jeszcze raz kapelusz i uśmiechnął się
    serdecznie. A oni odpowiedzieli mu skinieniem podniesionych
    rąk.</p>
</body>
</html>