<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>— To tu! — radośnie zawołała Karolcia, gdy czerwone auto<br>
    zatrzymało się przed bramą ogrodu.<br>
    Przybyli w ostatniej chwili, gdy właśnie jacyś dwaj urzędnicy<br>
    ogromnym kluczem mieli zamiar zamknąć bramę ogrodu.<br>
    — Nie ma rady, musisz nas teraz odczarować, Karolciu —<br>
    oświadczył Piotr.<br>
    — Szkoda! — żałośnie westchnął Prezydent.<br>
    — Nie ma rady, panie Prezydencie — powiedziała Karolcia z<br>
    łagodną perswazją. — Oto nadeszła chwila, kiedy pan musi<br>
    użyć swojej powagi i zabronić im zamknięcia bramy. A przecież<br>
    nie usłuchają niewidzialnego człowieka!<br>
    — Kto wie? — zastanowił się Prezydent. — Spróbujemy! — I<br>
    szybko wyskoczył z auta. Podbiegł do urzędnika z kluczem i<br>
    powiedział bardzo grubym głosem:<br>
    — Zabraniam panu zamykać ogród.<br>
    — A jakim prawem pan mi zabrania? — powiedział na to<br>
    urzędnik, nie odwracając głowy, gdyż był w tej chwili<br>
    niezmiernie zajęty. Klucz za nic w świecie nie chciał się<br>
    przekręcić w dziurce.<br>
    — Zabraniam, bo mam prawo — zdenerwował się Prezydent.<br>
    — E, panie, co mi pan zawraca głowę — gadał dalej urzędnik,<br>
    męcząc się z kluczem.<br>
    Ciągle nie odwracał głowy i wcale nie wiedział, z kim<br>
    rozmawia. Dopiero kiedy odwrócił się i nikogo przy sobie nie<br>
    zobaczył, zdziwił się porządnie.<br>
    — Hm, ale to nie jest sposób załatwiania sprawy — szepnął<br>
    do Piotra zatroskany Prezydent. — Zdaje mi się, że jednak<br>
    będziemy musieli teraz zrezygnować z.niewidzialności, jeśli<br>
    mam jakowi uratować ten wasz ogród. Jak myślicie? Co,<br>
    Karolciu?<br>
    — Myślimy, że chyba trzeba zrezygnować — przyznali z<br>
    westchnieniem. — Trochę szkoda, ale musimy!<br>
    — Ale pan Prezydent ma rację — poparł Prezydenta Piotr. —<br>
    I teraz już nie chodzi o naszą przyjemność, tylko o rzecz<br>
    poważną, o ogród dla dzieci z całej naszej dzielnicy.<br>
    — Właśnie, właśnie! Bardzo ładnie to powiedziałeś —<br>
    Prezydent kiwał przytakująco głową. — Ha! Trudno! Stajemy<br>
    się znów widzialni, co?<br>
    — Więc stajemy się znów widzialni — uroczyście powtórzyła<br>
    Karolcia — zrób to, kochany koraliczku.<br>
    I w tejże chwili usłyszeli dziki okrzyk radości. To cała banda<br>
    dzieciaków z podwórza witała ich w ten sposób.<br>
    — Karolcia! Piotrek! Jak to dobrze, że jesteście! Pomóżcie<br>
    nam coś wymyślić, żeby ogrodu nie zamknęli! Widzicie?<br>
    Naprawdę chcą zamknąć! Co to będzie? Gdzie się będziemy<br>
    bawić! Wymyślcie coś, znajdźcie na to radę.<br>
    — Już znaleźliśmy — odpowiedzieli na to z dumą Piotr i<br>
    Karolcia. — Sam pan prezydent Miasta przyjechał, żeby sprawę<br>
    ująć w swe ręce. To jest właśnie pan Prezydent, a to jest jego<br>
    czerwony samochód.<br>
    — Pan pozwoli, że się przedstawię i podziękuję w imieniu<br>
    wszystkich dzieci z naszych bloków — powiedział na to<br>
    uroczyście Leszek. Bo Leszek to jest taki, że zawsze wie, jak się<br>
    zachować, żeby było jakoś poważnie i elegancko.<br>
    — Bardzo mi przyjemnie — odpowiedział na to pan<br>
    Prezydent Miasta i podał mu rękę. A potem odwrócił się do<br>
    tego urzędnika od klucza i zwrócił mu łagodnie uwagę: —<br>
    Proszę, aby ogród pozostał otwarty. W tej sprawie wydam<br>
    odpowiednie zarządzenie na piśmie.<br>
    — Tak jest, panie Prezydencie Miasta — ukłonił się grzecznie<br>
    urzędnik i zaraz sobie poszedł.<br>
    — A co mam teraz dalej zrobić? — spytał Piotra Prezydent.<br>
    — Myślę, że powinien pan obejrzeć ten ogród dokładniej —<br>
    doradził Piotr. — Niech pan tylko zobaczy, jak tu fajnie, to<br>
    znaczy, chciałem powiedzieć: przyjemnie.<br>
    — Fajnie, mówisz? — zastanowił się Prezydent. — Hm, to<br>
    może warto obejrzeć. To chodźmy do ogrodu.<br>
    I w tej chwili, kiedy właśnie Piotr i Karolcia z wszelkimi hono-<br>
    rami prowadzili samego Prezydenta do ogrodu, rozległ się<br>
    żałosny ryk.<br>
    — A to co? — wszyscy się trochę przestraszyli. Jania nawet<br>
    miała ochotę rozpłakać się.<br>
    Ale Piotr i Karolcia od razu wiedzieli, co to za głosy.<br>
    — Zapomnieliśmy o naszych lwach! — zawołali i pobiegli co<br>
    prędzej otworzyć bagażnik, z którego wydobyli obydwa, trochę<br>
    pogniecione, ale za to uszczęśliwione lwy.<br>
    — Nie bójcie się! — zawołali do dzieci. — To są takie<br>
    niezupełnie prawdziwe lwy. Same się przekonacie, jakie są<br>
    miłe! I jak widzicie, są zupełnie nieduże.<br>
    — Czy można je pogłaskać? — zaryzykowała Dorota, która<br>
    zawsze była dość odważna.<br>
    — Naturalnie! — zachęcała Karolcia. — Są naprawdę<br>
    niezwykle łagodne i niezmiernie do nas przywiązane. — I na<br>
    poparcie swoich słów oraz wyrażenia wdzięczności lwom za ich<br>
    wierność Karolcia po kolei pocałowała obydwa w rozczochrane łby.<br>
    Teraz już wszyscy wyruszyli do ogrodu.<br>
    To dopiero była zabawa! Jeździło się na karuzeli i na<br>
    kołobiegu! Huśtawki fruwały w górę, zdawało się, że sięgną<br>
    nieba! Na zjeżdżalni był ruch bez przerwy, ale bez awantur! O,<br>
    co to, to nie! Nic takiego się nie zdarzyło. Wszyscy stali<br>
    porządnie w kolejce! Karolcia stała za Agatą, za nią Dorota, za<br>
    Dorotą Leszek, za Leszkiem sam pan Prezydent Miasta! Tak<br>
    jest! Tak jest, moi złoci! Sam pan Prezydent Miasta! Nie chciał<br>
    opuścić żadnej kolejki! Tak mu się to podobało. A na karuzeli<br>
    ile się wyjeździł! Ze względu na to, że był honorowym gościem,<br>
    jeździł nawet trochę częściej niż wszyscy. Ale należało mu się<br>
    to! Tak wszyscy w ogrodzie uchwalili.<br>
    A lwy? Też we wszystkim brały udział. Ale najwięcej<br>
    podobała im się karuzela. Tak im się podobała, że postanowiły<br>
    stamtąd już nie schodzić. Przeprowadziły zresztą poważną i<br>
    zasadniczą rozmowę na ten temat z Karolcią, Piotrem i samym<br>
    Prezydentem Miasta. Zaczęły od tego, że już nie mają ochoty<br>
    być kamiennymi lwami i sterczeć przed Ratuszem. I że<br>
    wolałyby dostać jakąś inną posadę, bardziej wesołą — właśnie<br>
    na przykład w ogrodzie. W takim ogrodzie, gdzie są różne<br>
    zabawy dla dzieci.<br>
    — Czy nie mogłybyśmy zostać teraz lwami drewnianymi na<br>
    karuzeli? — spytały Prezydenta.<br>
    I Prezydent od razu się na to zgodził. Racja! Niech zostaną<br>
    lwami na karuzeli. To się dopiero wyjeżdżą, za wszystkie czasy!<br>
    — Sam bym tu chętnie przyjął jakąś posadę — powiedział<br>
    kiwając głową — ale cóż, nie mogę! Muszę jeszcze ciągle być<br>
    tym Prezydentem Miasta.<br>
    A potem spojrzał na zegarek i zaraz sobie przypomniał, że już<br>
    jest okropnie późno i że zaraz zacznie się posiedzenie rady<br>
    miejskiej.<br>
    — Muszę być tam, żeby uroczyście raz na zawsze załatwić<br>
    sprawę waszego ogrodu — powiedział na pożegnanie, kiedy<br>
    Karolcia, Piotr i wszystkie dzieci, razem z lwami, odprowadziły<br>
    go do auta.<br>
    — Muszę, żeby tam nie wiem co, wytłumaczyć radnym, że ten<br>
    ogród to niezmiernie ważna rzecz. A restaurację można<br>
    zbudować trochę dalej! Prawda?<br>
    — Prawda! — zgodzili się wszyscy.<br>
    — No to żegnajcie i bawcie się dobrze! — i Prezydent już, już<br>
    miał nacisnąć starter, kiedy naraz wyskoczył ze swego<br>
    czerwonego auta.<br>
    — Nie — powiedział. — Nie! Niech i to auto tu zostanie. Chcę,<br>
    żeby jeździły nim dzieci i żeby się wesoło przy tym bawiły.<br>
    To mówiąc ujął pod pachy pewnego małego chłopaczka,<br>
    który mieszkał w sąsiednich blokach, i posadził go przy<br>
    kierownicy, a obok usadowił Janię.<br>
    — Co sądzisz o tym, Karolciu? — spytał. — Ty, ja i Piotr<br>
    wiemy, że niektóre rzeczy przestaną być takie, jak są w tej<br>
    chwili, to znaczy zupełnie niezwkłe i zupełnie zaczarowane. Ale<br>
    chciałbym, żeby zostały trochę niezwykłe i trochę zaczarowane.<br>
    Czy myślisz, że to jest możliwe?<br>
    — Myślę, że jest możliwe — odpowiedziała po namyśle.<br>
    — To dobrze — ucieszył się pan Prezydent Miasta. — Niech<br>
    wobec tego na pamiatkę tej całej historii i naszych wspólnych<br>
    przygód zostaną tu te trochę zaczarowane lwy i trochę<br>
    zaczarowany samochód. Żegnajcie!<br>
    Ukłonił się elegancko kapeluszem. Ale właściwie dzieci już<br>
    nie było, bo pobiegły wszystkie za czerwonym samochodem,<br>
    który stał się naraz zupełnie mały, i kierowany przez<br>
    chłopczyka z sąsiedniego bloku, jechał teraz szybko aleją<br>
    ogrodu. Tylko Karolcia i Piotr zostali przed bramą.<br>
    — Żegnajcie! — powtórzył pan Prezydent Miasta. I wskoczył<br>
    do przejeżdżającego właśnie autobusu. A że autobus był bardzo<br>
    przepełniony, więc stał na stopniu i odwróciwszy się w stronę<br>
    Karolci i Piotra, uniósł jeszcze raz kapelusz i uśmiechnął się<br>
    serdecznie. A oni odpowiedzieli mu skinieniem podniesionych<br>
    rąk.</p>
</body>
</html>