<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Ten ktoś siedzący za biurkiem zasłonięty był zupełnie gazetą, którą czytał, i wcale nie było widać, kto to jest.— Czy myślisz, że to może jest sam Prezydent Miasta? — spytała szeptem Karolcia.— Nie wiem. Być może. W tej chwili czytająca osoba za biurkiem poruszyła się i odłożyła gazetę. — Ratunku! To Filomena! — jęknął cicho Piotr. — Uciekajmy! Ale już było za późno. Filomena spostrzegła lwy, które zaraz zaczęły udawać, że są skamieniałe, i od razu domyśliła się, że na pewno Piotr i Karolcia są w pobliżu. Bo tylko dzięki mocy niebieskiego koralika mogły ożyć kamienne lwy. A jeśli jest w pobliżu Karolcia — to znaczy, że jest w pobliżu i niebieski koralik! I wobec tego Filomena jednym susem przeskoczyła przez biurko i rzuciła się w stronę lwów. Spiczasty jej nos  wydłużył się i zaczerwienił niczym bociani dziób.— Ha! — wrzasnęła. — Gdzie jest niebieski koralik? Mówcie  w tej chwili. — Nic nie wiemy o niebieskim koraliku — oświadczyły zgodnie lwy.Było to zresztą kłamstwo, ale kłamstwo szlachetne, mające na celu ocalenie Karolci i koralika. W rezultacie na nic się nie przydało, gdyż Filomena i tak w to nie wierzyła i nie wątpiła ani przez chwilę, że gdzieś w pobliżu musi się znajdować niewidzialna Karolcia. Rozglądała się tylko bacznie, czy nie dostrzeże błękitniejącego koralika,tak jak wtedy w domu towarowym, kiedy na jedwabnej nitce zwisał z Karolcinej szyi. Wyciągnęła więc swój długi, dziobiasty nos i węszyła nim po całym pokoju, spoglądając przy tym zezem.Niestety! Koralik, mimo że był schowany w pudełeczku i
 
    razem z pudełeczkiem ukryty w kieszeni Karolcinej sukienki,  był widoczny! Świecił słabiutkim, błękitnym światełkiem i  wskazywał nieomylnie, gdzie znajduje się Karolcia. — Ha! — wrzasnęła na ten widok groźnie Filomena. — Mam cię!— Uciekajmy! — szepnęła przerażona Karolcia. — Uciekajmy!Dobrze było powiedzieć: uciekajmy! — ale dokąd? Przecież za drzwiami na pewno byli jeszcze ci ludzie, którzy ich przed chwilą gonili. O ucieczce nie mogło być mowy. A tymczasem Filomena nie wiadomo skąd zdobyła parasol i z parasolem w ręce nacierała teraz na biedne lwy. Ryknęły co prawda najgroźniej, jak tylko potrafiły, aby ją przestraszyć, ale niełatwo  było to zrobić. Atakowała zaciekle i w pewnej chwili tak mocno trzasnęła parasolem jednego z nich, że aż mu rozkrwawiła nos.— Ha! — krzyczała przy tym. — Nie umkniecie mi! Muszę odzyskać błękitny koralik!— Nie odbierzesz przenigdy w świecie błękitnego koralika — odpowiedziały bohaterskie lwy. — Nie boimy się twego parasola!— Zobaczymy! — odgrażała się Filomena. — Kiedy zdobędę  błękitny koralik, skamieniejecie już na zawsze! I już nigdy nie  będziecie mogły biegać!Uganiała się teraz za lwami naokoło biurka. Lwy umykały w szalonym pędzie, Piotr i Karolcia trzymali się ich kosmatych grzyw, a Filomena biegała za nimi, wpatrzona w migocący  błękitny koralik, zadyszana, z parasolem w ręce.Naraz do pokoju wszedł jakiś starszy, bardzo miły pan.Na szczęście lwy spostrzegły go wcześniej, zanim zauważyła  jego wejście Filomena, i natychmiast skamieniały.— Co tu się dzieje? — zapytał ze zdziwieniem starszy pan. —Co pani się stało, panno Filomeno? Czemu biega pani naokoło mojego biurka? Czy tak powinna się zachowywać sekretarka?Filomena zatrzymała się w pędzie i od razu stała się grzeczna i potulna. Nos miała teraz o wiele mniej spiczasty, a w ręku zamiast parasola trzymała ołówek. Spytała słodko:— Słucham, panie Prezydencie. Chciałam właśnie...
     
    — Dziękuję pani, nie jest mi pani teraz potrzebna — przerwał  jej pan, który, jak się okazało, był samym Prezydentem Miasta! — Proszę teraz mi nie przeszkadzać, bo muszę pomyśleć o  bardzo ważnych sprawach.— Dobrze, panie Prezydencie — odpowiedziała na to Filomena i ukłoniła się tak nisko, że nosem prawie że dotknęła czerwonego dywanu. Spojrzała też ze złością w tę stronę, gdzie  w półmroku gabinetu migotał błękitny, upragniony koralik, i pogroziła pięścią skamieniałym lwom. Aż wreszcie, bardzo niechętnie, wyszła, trzasnąwszy lekko drzwiami.Prezydent Miasta odwrócił się teraz w stronę swojego biurka, gdy naraz z ogromnym zdziwieniem zauważył przycupnięte pod ścianą dwa kamienne lwy.— A to co? — powiedział ze zdumieniem na głos. — Zdaje mi się, że przedtem nie było tu nigdy żadnych lwów!!!!!— Oczywiście, że nie było ich tu przedtem — wyjaśnił bardzo uprzejmie jakiś cienki głosik — bo to są nasze lwy, panie Prezydencie Miasta. Nie są groźne i są, jak pan widzi, nieduże.
     
    — Czyje lwy?— Nasze — powtórzył głosik.— Co za: nasze? — zniecierpliwił się Prezydent Miasta. — I w ogóle kto ośmielił się tu wejść? Kto tu jest?— To my...— Co za: my?— To my! Karolcia i Piotr! Z Kwiatowej!Pan Prezydent Miasta rozejrzał się trochę niespokojnie.— Pan nas nie widzi, bo my jesteśmy niewidzialni —  wyjaśniał dalej głosik.— Niewidzialni?! — zdumiał się Prezydent. — Niewidzialni? — powtórzył jeszcze raz z niedowierzaniem, ale zarazem i jakby z zachwytem.— Tak. Jesteśmy jak najbardziej niewidzialni. Zresztą może się pan sam o tym przekonać. Chce pan?— Proszę bardzo — zgodził się tym razem uprzejmie Prezydent.— Uwaga! Raz! Dwa! Trzy! — zakomenderował głos. W tejże chwili, ku ogromnemu zdumieniu samego pana Prezydenta Miasta, który akurat właśnie zamierzał zapalić papierosa, pudełko z zapałkami uniosło się z biurka do góry, potem jedna zapałka wydobyła się sama z pudełka i potarła o nie. Gdy już się zapaliła, powędrowała w powietrzu w stronę papierosa.Jednocześnie rozległ się szept:— Piotrek! Sam wiesz, że nie wolno bawić się zapałkami!— Nie bądź dziecinna — zabrzmiała również szeptem odpowiedź. — Wiesz, że tu chodzi o niezmiernie ważną rzecz.— Nic nie rozumiem... — pan Prezydent Miasta wydmuchnął dym przez nos i widać było, że sam nie wie, co ma o tym myśleć. — Nie rozumiem, co to za sztuczki...— Ależ to nie są żadne sztuczki — zapewnił natychmiast cienki głosik — to naprawdę, proszę pana Prezydenta Miasta.— Co: naprawdę?— Naprawdę jesteśmy niewidzialni.— Strasznie nie lubię, kiedy mi się śnią takie dziwne rzeczy, a  ja nie mogę się obudzić — mruknął Prezydent.— Kiedy to się panu wcale nie śni, proszę pana!
     
    — A czy moglibyście mnie uszczypnąć, żebym był pewien, że to nie jest sen?— Nnnie, to znaczy nie wiemy, czy można szczypać samego Prezydenta Miasta — wyznał z wahaniem głos.— Można! — oświadczył mężnie pan Prezydent i wyciągnął rękę, przy czym zdecydowanym ruchem odwinął rękaw marynarki i koszuli. Ledwie to jednak zrobił, krzyknął przeraźliwie:— Aj! Aj! To boli!— Ojej! Bardzo pana, panie Prezydencie, przepraszamy! — powiedzieli ciągle niewidzialni Piotr i Karolcia. — Ale, ale to przecież pan sam kazał!...— Tak, tak, w istocie sam was o to prosiłem — wyznał ze skruchą Prezydent — tak! Zdaje mi się, że wreszcie wam uwierzę. Ale słuchajcie! Czy wy ciągle musicie być niewidzialni? Czy, czy nie mógłbym was zobaczyć? Chociaż na chwilę? Przyznam się, że nie lubię rozmawiać z kimś, kogo nie  widzę! Bardzo nie lubię!Jeszcze Prezydent Miasta nie skończył tych słów, kiedy zobaczył przed sobą Piotra i Karolcię.— Więc, więc to wy byliście przed chwilą niewidzialni? — zdumiał się ogromnie.— Tak, proszę pana Prezydenta — kiwnęła główką Karolcia i ukłoniła się najgrzeczniej, jak tylko potrafiła, a Piotr szurgnął z szacunkiem nogami.— To jak wy się nazywacie?— Piotr i Karolcia.— Aha! Piotr i Karolcia. No, dobrze, ale dlaczego byliście niewidzialni?— No, bo przecież inaczej nie moglibyśmy się dostać do pana  w niezmiernie ważnej sprawie — wyjaśnił Piotr.— I pilnej! — dodała Karolcia.— A w dodatku, gdybyśmy byli widzialni, toby nas dogoniła Filomena.— A cóż znowu chcecie od Filomeny? Filomena nie jest co prawda najsympatyczniejsza, ale jest dobrą sekretarką.— Jest raczej czarownicą — sprostował Piotr.
     
    — Co ty mówisz? — znów się zdziwił pan Prezydent Miasta.— Być może, być może. Już, zdaje mi się, ktoś mi o tym  wspominał. Ale czego właściwie ode mnie chcecie? — I po coście tu przyszli?— Właściwie przyjechaliśmy. Na lwach! — uczciwie wyznał Piotr. — A dlatego musieliśmy przyjechać na lwach, że brama  była zamknięta.— Nic nie rozumiem! Na kamiennych lwach?— Oczywiście, przecież one wcale nie są tak wciąż kamienne! Tylko proszę się ich nie bać, one nie zrobią nic złego — uspokajał Prezydenta Piotr, gdy tymczasem Karolcia poprosiła lwy, aby znów przestały być kamienne. Lwy oczywiście ochoczo skorzystały z tego zaproszenia i przeciągały się prostując zdrętwiałe łapy.— Jak pan widzi, są zupełnie przyjemne.— Tak, tak, rzeczywiście — zgodził się Prezydent trochę niepewnie.— To są naprawdę wyjątkowo łagodne lwy — zapewniała gorąco Karolcia. — I mimo że nie są przecież takie duże jak prawdziwe lwy, są nadzwyczaj dzielne. Proszę mi wierzyć.— Aaaa... czy czasem nie są głodne? — przypomniał sobie nieco trwożnie Prezydent Miasta. Ale lwy zaraz gwałtownie zaprzeczyły — nie, wcale nie są głodne i w ogóle raczej odzwyczaiły się od jedzenia. Bo czym może się odżywiać taki mały, kamienny lew?— Tak, tak, zapewne — grzecznie przyznał im rację Prezydent— ja tylko tak wspomniałem, bo właśnie zdaje mi się, że  jestem głodny. Nie zdążyłem zjeść śniadania.— Ach, panie Prezydencie — ucieszyła się Karolcia — czy mogę pana poczęstować? Ciotka Agata przygotowała dla nas pyszne śniadanie. Czy zje pan je razem z nami?I wyciągnęła natychmiast z kieszeni paczkę ze śniadaniem. Były tam również, jak wiadomo, znane już serduszka czekoladowe.— No, dobrze — zgodził się pan Prezydent Miasta — a przez ten czas opowiecie mi, po coście tu właściwie przyszli.
    </p>
</body>
</html>