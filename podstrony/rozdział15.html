<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Ten ktoś siedzący za biurkiem zasłonięty był zupełnie gazetą,<br>
    którą czytał, i wcale nie było widać, kto to jest.<br>
    — Czy myślisz, że to może jest sam Prezydent Miasta? —<br>
    spytała szeptem Karolcia.<br>
    — Nie wiem. Być może.<br>
    W tej chwili czytająca osoba za biurkiem poruszyła się i<br>
    odłożyła gazetę.<br>
    — Ratunku! To Filomena! — jęknął cicho Piotr. — Uciekajmy!<br>
    Ale już było za późno. Filomena spostrzegła lwy, które zaraz<br>
    zaczęły udawać, że są skamieniałe, i od razu domyśliła się, że<br>
    na pewno Piotr i Karolcia są w pobliżu. Bo tylko dzięki mocy<br>
    niebieskiego koralika mogły ożyć kamienne lwy. A jeśli jest w<br>
    pobliżu Karolcia — to znaczy, że jest w pobliżu i niebieski<br>
    koralik! I wobec tego Filomena jednym susem przeskoczyła<br>
    przez biurko i rzuciła się w stronę lwów. Spiczasty jej nos<br>
    wydłużył się i zaczerwienił niczym bociani dziób.<br>
    — Ha! — wrzasnęła. — Gdzie jest niebieski koralik? Mówcie<br>
    w tej chwili.<br>
    — Nic nie wiemy o niebieskim koraliku — oświadczyły zgodnie<br>
    lwy.<br>
    Było to zresztą kłamstwo, ale kłamstwo szlachetne, mające na<br>
    celu ocalenie Karolci i koralika. W rezultacie na nic się nie<br>
    przydało, gdyż Filomena i tak w to nie wierzyła i nie wątpiła ani<br>
    przez chwilę, że gdzieś w pobliżu musi się znajdować<br>
    niewidzialna Karolcia. Rozglądała się tylko bacznie, czy nie<br>
    dostrzeże błękitniejącego koralika,<br>
    tak jak wtedy w domu towarowym, kiedy na jedwabnej nitce<br>
    zwisał z Karolcinej szyi. Wyciągnęła więc swój długi, dziobiasty<br>
    nos i węszyła nim po całym pokoju, spoglądając przy tym<br>
    zezem.<br>
    Niestety! Koralik, mimo że był schowany w pudełeczku i<br>
    razem z pudełeczkiem ukryty w kieszeni Karolcinej sukienki,<br>
    był widoczny! Świecił słabiutkim, błękitnym światełkiem i<br>
    wskazywał nieomylnie, gdzie znajduje się Karolcia.<br>
    — Ha! — wrzasnęła na ten widok groźnie Filomena. — Mam<br>
    cię!<br>
    — Uciekajmy! — szepnęła przerażona Karolcia. — Uciekajmy!<br>
    Dobrze było powiedzieć: uciekajmy! — ale dokąd? Przecież za<br>
    drzwiami na pewno byli jeszcze ci ludzie, którzy ich przed<br>
    chwilą gonili. O ucieczce nie mogło być mowy. A tymczasem<br>
    Filomena nie wiadomo skąd zdobyła parasol i z parasolem w<br>
    ręce nacierała teraz na biedne lwy. Ryknęły co prawda<br>
    najgroźniej, jak tylko potrafiły, aby ją przestraszyć, ale niełatwo<br>
    było to zrobić. Atakowała zaciekle i w pewnej chwili tak mocno<br>
    trzasnęła parasolem jednego z nich, że aż mu rozkrwawiła nos.<br>
    — Ha! — krzyczała przy tym. — Nie umkniecie mi! Muszę<br>
    odzyskać błękitny koralik!<br>
    — Nie odbierzesz przenigdy w świecie błękitnego koralika —<br>
    odpowiedziały bohaterskie lwy. — Nie boimy się twego<br>
    parasola!<br>
    — Zobaczymy! — odgrażała się Filomena. — Kiedy zdobędę<br>
    błękitny koralik, skamieniejecie już na zawsze! I już nigdy nie<br>
    będziecie mogły biegać!<br>
    Uganiała się teraz za lwami naokoło biurka. Lwy umykały w<br>
    szalonym pędzie, Piotr i Karolcia trzymali się ich kosmatych<br>
    grzyw, a Filomena biegała za nimi, wpatrzona w migocący<br>
    błękitny koralik, zadyszana, z parasolem w ręce.<br>
    Naraz do pokoju wszedł jakiś starszy, bardzo miły pan.<br>
    Na szczęście lwy spostrzegły go wcześniej, zanim zauważyła<br>
    jego wejście Filomena, i natychmiast skamieniały.<br>
    — Co tu się dzieje? — zapytał ze zdziwieniem starszy pan. —<br>
    Co pani się stało, panno Filomeno? Czemu biega pani<br>
    naokoło mojego biurka? Czy tak powinna się zachowywać<br>
    sekretarka?<br>
    Filomena zatrzymała się w pędzie i od razu stała się grzeczna<br>
    i potulna. Nos miała teraz o wiele mniej spiczasty, a w ręku<br>
    zamiast parasola trzymała ołówek. Spytała słodko:<br>
    — Słucham, panie Prezydencie. Chciałam właśnie...<br>
    — Dziękuję pani, nie jest mi pani teraz potrzebna — przerwał<br>
    jej pan, który, jak się okazało, był samym Prezydentem Miasta!<br>
    — Proszę teraz mi nie przeszkadzać, bo muszę pomyśleć o<br>
    bardzo ważnych sprawach.<br>
    — Dobrze, panie Prezydencie — odpowiedziała na to<br>
    Filomena i ukłoniła się tak nisko, że nosem prawie że dotknęła<br>
    czerwonego dywanu. Spojrzała też ze złością w tę stronę, gdzie<br>
    w półmroku gabinetu migotał błękitny, upragniony koralik, i<br>
    pogroziła pięścią skamieniałym lwom. Aż wreszcie, bardzo<br>
    niechętnie, wyszła, trzasnąwszy lekko drzwiami.<br>
    Prezydent Miasta odwrócił się teraz w stronę swojego biurka,<br>
    gdy naraz z ogromnym zdziwieniem zauważył przycupnięte<br>
    pod ścianą dwa kamienne lwy.<br>
    — A to co? — powiedział ze zdumieniem na głos. — Zdaje mi<br>
    się, że przedtem nie było tu nigdy żadnych lwów!!!!!<br>
    — Oczywiście, że nie było ich tu przedtem — wyjaśnił bardzo<br>
    uprzejmie jakiś cienki głosik — bo to są nasze lwy, panie<br>
    Prezydencie Miasta. Nie są groźne i są, jak pan widzi, nieduże.<br>
    — Czyje lwy?<br>
    — Nasze — powtórzył głosik.<br>
    — Co za: nasze? — zniecierpliwił się Prezydent Miasta. — I w<br>
    ogóle kto ośmielił się tu wejść? Kto tu jest?<br>
    — To my...<br>
    — Co za: my?<br>
    — To my! Karolcia i Piotr! Z Kwiatowej!<br>
    Pan Prezydent Miasta rozejrzał się trochę niespokojnie.<br>
    — Pan nas nie widzi, bo my jesteśmy niewidzialni —<br>
    wyjaśniał dalej głosik.<br>
    — Niewidzialni?! — zdumiał się Prezydent. — Niewidzialni?<br>
    — powtórzył jeszcze raz z niedowierzaniem, ale zarazem i jakby<br>
    z zachwytem.<br>
    — Tak. Jesteśmy jak najbardziej niewidzialni. Zresztą może<br>
    się pan sam o tym przekonać. Chce pan?<br>
    — Proszę bardzo — zgodził się tym razem uprzejmie Prezydent.<br>
    — Uwaga! Raz! Dwa! Trzy! — zakomenderował głos.<br>
    W tejże chwili, ku ogromnemu zdumieniu samego pana<br>
    Prezydenta Miasta, który akurat właśnie zamierzał zapalić<br>
    papierosa, pudełko z zapałkami uniosło się z biurka do góry,<br>
    potem jedna zapałka wydobyła się sama z pudełka i potarła o<br>
    nie. Gdy już się zapaliła, powędrowała w powietrzu w stronę<br>
    papierosa.<br>
    Jednocześnie rozległ się szept:<br>
    — Piotrek! Sam wiesz, że nie wolno bawić się zapałkami!<br>
    — Nie bądź dziecinna — zabrzmiała również szeptem<br>
    odpowiedź. — Wiesz, że tu chodzi o niezmiernie ważną rzecz.<br>
    — Nic nie rozumiem... — pan Prezydent Miasta wydmuchnął<br>
    dym przez nos i widać było, że sam nie wie, co ma o tym<br>
    myśleć. — Nie rozumiem, co to za sztuczki...<br>
    — Ależ to nie są żadne sztuczki — zapewnił natychmiast<br>
    cienki głosik — to naprawdę, proszę pana Prezydenta Miasta.<br>
    — Co: naprawdę?<br>
    — Naprawdę jesteśmy niewidzialni.<br>
    — Strasznie nie lubię, kiedy mi się śnią takie dziwne rzeczy, a<br>
    ja nie mogę się obudzić — mruknął Prezydent.<br>
    — Kiedy to się panu wcale nie śni, proszę pana!<br>
    — A czy moglibyście mnie uszczypnąć, żebym był pewien, że<br>
    to nie jest sen?<br>
    — Nnnie, to znaczy nie wiemy, czy można szczypać samego<br>
    Prezydenta Miasta — wyznał z wahaniem głos.<br>
    — Można! — oświadczył mężnie pan Prezydent i wyciągnął<br>
    rękę, przy czym zdecydowanym ruchem odwinął rękaw<br>
    marynarki i koszuli. Ledwie to jednak zrobił, krzyknął<br>
    przeraźliwie:<br>
    — Aj! Aj! To boli!<br>
    — Ojej! Bardzo pana, panie Prezydencie, przepraszamy! —<br>
    powiedzieli ciągle niewidzialni Piotr i Karolcia. — Ale, ale to<br>
    przecież pan sam kazał!...<br>
    — Tak, tak, w istocie sam was o to prosiłem — wyznał ze<br>
    skruchą Prezydent — tak! Zdaje mi się, że wreszcie wam<br>
    uwierzę. Ale słuchajcie! Czy wy ciągle musicie być<br>
    niewidzialni? Czy, czy nie mógłbym was zobaczyć? Chociaż na<br>
    chwilę? Przyznam się, że nie lubię rozmawiać z kimś, kogo nie<br>
    widzę! Bardzo nie lubię!<br>
    Jeszcze Prezydent Miasta nie skończył tych słów, kiedy<br>
    zobaczył przed sobą Piotra i Karolcię.<br>
    — Więc, więc to wy byliście przed chwilą niewidzialni? —<br>
    zdumiał się ogromnie.<br>
    — Tak, proszę pana Prezydenta — kiwnęła główką Karolcia i<br>
    ukłoniła się najgrzeczniej, jak tylko potrafiła, a Piotr szurgnął z<br>
    szacunkiem nogami.<br>
    — To jak wy się nazywacie?<br>
    — Piotr i Karolcia.<br>
    — Aha! Piotr i Karolcia. No, dobrze, ale dlaczego byliście<br>
    niewidzialni?<br>
    — No, bo przecież inaczej nie moglibyśmy się dostać do pana<br>
    w niezmiernie ważnej sprawie — wyjaśnił Piotr.<br>
    — I pilnej! — dodała Karolcia.<br>
    — A w dodatku, gdybyśmy byli widzialni, toby nas dogoniła<br>
    Filomena.<br>
    — A cóż znowu chcecie od Filomeny? Filomena nie jest co<br>
    prawda najsympatyczniejsza, ale jest dobrą sekretarką.<br>
    — Jest raczej czarownicą — sprostował Piotr.<br>
    — Co ty mówisz? — znów się zdziwił pan Prezydent Miasta.<br>
    — Być może, być może. Już, zdaje mi się, ktoś mi o tym<br>
    wspominał. Ale czego właściwie ode mnie chcecie? — I po<br>
    coście tu przyszli?<br>
    — Właściwie przyjechaliśmy. Na lwach! — uczciwie wyznał<br>
    Piotr. — A dlatego musieliśmy przyjechać na lwach, że brama<br>
    była zamknięta.<br>
    — Nic nie rozumiem! Na kamiennych lwach?<br>
    — Oczywiście, przecież one wcale nie są tak wciąż kamienne!<br>
    Tylko proszę się ich nie bać, one nie zrobią nic złego —<br>
    uspokajał Prezydenta Piotr, gdy tymczasem Karolcia poprosiła<br>
    lwy, aby znów przestały być kamienne. Lwy oczywiście ochoczo<br>
    skorzystały z tego zaproszenia i przeciągały się prostując<br>
    zdrętwiałe łapy.<br>
    — Jak pan widzi, są zupełnie przyjemne.<br>
    — Tak, tak, rzeczywiście — zgodził się Prezydent trochę<br>
    niepewnie.<br>
    — To są naprawdę wyjątkowo łagodne lwy — zapewniała<br>
    gorąco Karolcia. — I mimo że nie są przecież takie duże jak<br>
    prawdziwe lwy, są nadzwyczaj dzielne. Proszę mi wierzyć.<br>
    — Aaaa... czy czasem nie są głodne? — przypomniał sobie<br>
    nieco trwożnie Prezydent Miasta.<br>
    Ale lwy zaraz gwałtownie zaprzeczyły — nie, wcale nie są<br>
    głodne i w ogóle raczej odzwyczaiły się od jedzenia. Bo czym<br>
    może się odżywiać taki mały, kamienny lew?<br>
    — Tak, tak, zapewne — grzecznie przyznał im rację Prezydent<br>
    — ja tylko tak wspomniałem, bo właśnie zdaje mi się, że<br>
    jestem głodny. Nie zdążyłem zjeść śniadania.<br>
    — Ach, panie Prezydencie — ucieszyła się Karolcia — czy<br>
    mogę pana poczęstować? Ciotka Agata przygotowała dla nas<br>
    pyszne śniadanie. Czy zje pan je razem z nami?<br>
    I wyciągnęła natychmiast z kieszeni paczkę ze śniadaniem.<br>
    Były tam również, jak wiadomo, znane już serduszka<br>
    czekoladowe.<br>
    — No, dobrze — zgodził się pan Prezydent Miasta — a przez<br>
    ten czas opowiecie mi, po coście tu właściwie przyszli. 
</p>
</body>
</html>