<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>„Nie wiem, czy jestem zupełnie w porządku — myśli wobec
    tego Karolcia — bo przecież ciotka Agata jest pewna, że
    zjadłam owsiankę i że będę wskutek tego silna i zdrowa. A ja,
    po pierwsze, jestem głodna, a po drugie, oszukałam poczciwą
    ciocię. Na przyszłość muszę jakoś inaczej urządzać się z tym
    jedzeniem”.
    A tu ciotka w dodatku jeszcze zaczyna chwalić Karolcię
    wobec tatusia i mamy, że niby tak grzecznie wszystko zjadła.
    „Jutro już jednak zjem owsiankę — postanawia ze skruchą
    Karolcia — ale czy mogę używać pomocy koralika do takich
    mało ważnych rzeczy?...”
    Tymczasem w przedpokoju trzasnęły drzwi wejściowe. To
    tatuś wyszedł do biura. Mama krzątała się jeszcze i ubierała, a
    ciotka Agata miała właśnie zamiar pójść po zakupy.
    — Nie wiem, czy dziś jeszcze coś dobrego dostanę — biadała.
    — Chciałam kupić kurę, ale gdy pomyślę, że trzeba jechać aż
    na rynek w taki deszcz!...
    „Ciotka Agata naprawdę jest bardzo dobra i troszczy się o nas
    — pomyślała Karolcia. — Chciałabym, żeby nie musiała jeździć
    po tę kurę”.
    W tej chwili w kuchni rozległo się donośne gdakanie —
    piękna kokosz przechadzała się po stole, dziobiąc z zadowoleniem
    okruchy chleba na obrusie.
    — Żywa kura! A sio! — krzyknęła z niepomiernym
    zdumieniem ciotka Agata. — Skąd się tu wzięła?! Widać
    przyfrunęła przez okno od sąsiadów, że też ludzie nie pilnują
    swego drobiu!
    Mama wcale nie była zachwycona.
    — Co z nią teraz zrobimy? Trzeba będzie chodzić od
    mieszkania do mieszkania i pytać, czyja kura. Też kłopot.
    „Ojej, niech już lepiej ta kura zniknie” — pomyślała wobec
    tego Karolcia, ściskając w ręce koralik. Życzenie jej zostało
    oczywiście natychmiast spełnione.
    — Jak to, już nie ma tej kury?
    — dziwiła się tymczasem ciotka,
    która znów zajrzała do kuchni.
    — Wyleciała z powrotem czy co?
    No, to ja idę po sprawunki.
    Trzeba coś kupić na obiad.
    Drzwi za ciotką Agatą
    zamknęły się. Mama również
    ubierała się do wyjścia.
    Spieszyła się jak zawsze.
    — Czy prędko wrócisz, mamo?
    — spytała Karolcia.
    — Ach, nie wiem — westchnęła
    mama. — Muszę po wyjściu ze
    szpitala (mama pracowała w
    szpitalu) iść jeszcze załatwić
    parę spraw.
    Gdybyś była starsza, tobyś
    mogła mnie wyręczyć. Ale jesteś
    jeszcze na to za mała. — I mama
    przytuliła Karolcię do siebie i
    pocałowała ją.
    — Mamusiu, chciałabym jak
    najprędzej być dorosła, aby ci
    pomagać we wszystkim! —
    powiedziała z zapałem Karolcia
    również
    całując mamę w policzek. Lecz
    zanim to niebaczne zdanie
    zostało wypowiedziane do
    końca, Karolcia poczuła, że dzieje się z nią coś dziwnego.
    — Chętnie ci pomogę, mamo — powtórzyła. I naraz
    zauważyła, że jest wyższa od mamy.
    — Przepraszam, ale nie wiem, kto pani jest! — powiedziała ze
    zdumieniem mama, odpychając lekko Karolcię. — Pani pewnie
    szuka naszych sąsiadów? Moja córeczka zaraz panią
    zaprowadzi do nich... Karolciu!...
    Karolcia w tej chwili spojrzała w wiszące naprzeciwko lustro i
    przekonała się, że jest wysoką osobą, ubraną zupełnie dorośle, i
    że nawet ma na głowie kapelusz.
    — Karolciu — powtórzyła mama — gdzie jesteś?
    — Przecież tu jestem, mamo — powiedziała Karolcia i chciała
    znów przytulić się do mamy. — Czy nie poznajesz mnie,
    mamo? Tylko jestem zaczarowana, i ta kura też była
    zaczarowana!...
    — Ależ czego pani sobie życzy?! — krzyknęła przestraszona
    mama. — Przepraszam, aleja pani nie znam!
    — Mamo, kiedy to ja! — powtórzyła Karolcia. I od razu
    chciała poprosić koralik, żeby znów mogła stać się małą
    Karolcią, gdy naraz z przerażeniem spostrzegła, że nie wie,
    gdzie się podział. Co teraz będzie?
    Tymczasem mama denerwowała się:
    — Ja pani nie znam! — powtarzała. — Pani się omyliła!
    — Kiedy ja jestem Karolcia, mamo, przyjrzyj mi się! — wołała
    znów Karolcia. — Poczekaj, niech tylko znajdę koralik!
    — O Boże — jęknęła mama — ja się bardzo śpieszę, proszę
    pani, muszę już wyjść do pracy. Pani na pewno przyszła do
    kogoś innego. — To mówiąc otworzyła drzwi.
    — Ojej, co ja teraz zrobię! — Karolcia była najzupełniej
    zrozpaczona. Mama tymczasem ujęła ją lekko pod rękę i
    wyprowadzając do sieni, objaśniła: — Na parterze jest dozorca.
    On pani pomoże znaleźć tę osobę, której pani szuka.
    </p>
</body>
</html>