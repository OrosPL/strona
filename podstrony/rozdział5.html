<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>„Muszę zaraz z powrotem stać się małą dziewczynką —
    myślała zrozpaczona Karolcia stojąc pod drzwiami, które
    zamknęła za nią mama. — Ale co będzie, jeśli nie znajdę
    koralika? A jeśli upadł na podłogę? Mama już za nic na świecie
    nie wpuści mnie do mieszkania! A koralik albo wpadnie znów
    do jakiejś szpary, albo po prostu ciotka Agata wymiecie go,
    kiedy będzie robiła porządki! Co począć? Ale swoją drogą to
    śmieszne, że mama mnie nie poznała!”
    Naraz na podwórku ktoś zawołał:
    — Karolciu! Karolciu! Chodź do nas!
    — Idę! — odpowiedziała ochoczo Karolcia zapominając o
    swoim zmartwieniu i chciała zbiec szybko ze schodów.
    Niestety, przeszkadzały jej w tym wysokie obcasy, a spódnica
    plątała się naokoło nóg. Wobec tego Karolcia zsunęła się po
    poręczy. Po drodze wpadła na jakiegoś chłopca. Był to Leszek.
    Przystanął ogromnie zdumiony i powiedział grzecznie:
    — Przepraszam panią!
    — Co ty, Leszek! — chciała powiedzieć Karolcia, ale zaraz
    przypomniała sobie, że jest dorosła, więc po prostu poszła już
    spokojnie dalej.
    Na podwórzu pełno było dzieci. Dorota i Agasia bawiły się w
    klasy.
    — Dzień dobry! — ukłoniły się grzecznie Karolci.
    — Dzień dobry! — odpowiedziała Karolcia, dusząc się ze
    śmiechu. Przystanęła i nie wiedziała, co robić. A tymczasem
    Dorota i Agasia grały dalej. Dorota jak zawsze oszukiwała. Nie,
    tego już było za dużo! Karolcia nie wytrzymała.
    — Nie daj się oszukiwać, Agasiu! — krzyknęła. — Dorota
    wcale nie trafiła do nieba! Sama widziałam!
    — Ja nie trafiłam do nieba? Ja, proszę pani? — oburzyła się
    Dorota.
    — Naturalnie, że nie trafiłaś — powtórzyła Karolcia. — Ja ci
    pokażę, jak skakałaś.
    I w tej chwili Karolcia uniosła dwoma rękami spódnicę, aby
    jej nie przeszkadzała, i zaczęła pokazywać, jak skakała Dorota.
    I tak była przejęta tym skakaniem na jednej nodze, że nawet
    nie zauważyła, że gromadzi się wokoło coraz więcej dzieci i
    dorosłych, którzy przyglądają się jej ze zdumieniem. Naraz
    usłyszała głos mamy:
    — Karolciu! Karolciu!
    — Zaraz idę — odpowiedziała Karolcia i przestała skakać.
    Spojrzała do góry i zobaczyła mamę, wyglądającą przez okno.
    Zamachała do niej ręką.
    — Zaraz wracam, mamo!
    Ale mama okropnie się tylko zdenerwowała.
    — Proszę pani! Przecież pani słyszy, że wołam moją córeczkę.
    Dziewczynki — teraz mama zwróciła się do Doroty i Agasi —
    czy nie widziałyście Karolci? Nie wiem, co się z nią dzieje!
    „Biedna mama, tak się martwi — pomyślała Karolcia. —
    Muszę koniecznie jak najszybciej odnaleźć koralik i znów stać
    się małą dziewczynką. Ale jak go odnaleźć! A jeśli się nie
    znajdzie? Strach pomyśleć, co to będzie! ”
    To wszystko wydało się Karolci tak smutne, że rozpłakała się
    rzewnie. Łzy spływały jej po policzkach i szlochała głośno. W
    dodatku była bardzo głodna. Nie zjadła przecież owsianki, a
    potem nie było czasu na zjedzenie czegoś innego. Warto by
    wrócić do domu i poprosić o cośkolwiek dojedzenia. Tak, ale
    jak to zrobić? Przecież mama nie wpuści do domu obcej osoby.
    Ale co to? Mama wychodzi z domu? Lepiej będzie schować się
    teraz do sąsiedniej sieni — i tak już nic nie pomoże
    tłumaczenie, że się jest jej córeczką, Karolcią. Mama pyta teraz
    dzieci na podwórku, czy nie widziały gdzie Karolci. Aha, a teraz
    idzie Leszek i mama też go wypytuje.
    — Jeśli ją zobaczysz, Leszku, to powiedz, żeby zaraz wracała
    do domu. Drzwi są zamknięte, ale pewnie zaraz nadejdzie
    ciotka Agata. Ja już muszę pójść do szpitala.
    — Prawda, zaraz przyjdzie ciotka Agata — ucieszyła się
    Karolcia — może wtedy uda mi się wejść do domu. Ale będę
    czekać na nią na górze, przy drzwiach.
    Rzeczywiście, wkrótce nadeszła ciotka. Zasapana trochę,
    stanęła, aby wydobyć klucze, gdy Karolcia podeszła do niej.
    — Ciociu, ty mnie poznajesz, prawda, ciociu Agato?
    — Przepraszam, ale nie wiem, kto pani jest — powiedziała
    ciotka ku rozpaczy Karolci.
    — Ach, ciociu, przecież ja jestem Karolcia!
    — Karolcia? — zdziwiła się ciotka Agata. — Zaraz, zaraz, a co
    za Karolcia? Bo nie mogę sobie przypomnieć.
    Na szczęście ciotka w tej chwili znalazła już klucz i otworzyła
    drzwi. Wtedy Karolcia, nie mówiąc już nic więcej, dała
    potężnego susa, o ile na to pozwalały jej wysokie obcasy, i
    znalazła się w przedpokoju.
    — Proszę pani! Co to ma znaczyć! Kto pani jest?! — krzyczała
    przerażona tym wtargnięciem ciotka Agata.
    Ale Karolcia nie odpowiedziała ani słowa, tylko rzuciła się jak
    mogła najszybciej w stronę łazienki. To tu pod drzwiami stała
    wtedy, kiedy dokonała się ta przemiana. Tu na pewno musiał
    upaść błękitny koralik. Szybko, szybko trzeba go znaleźć.
    — A pani jest może córką tej mojej cioteczno-stryjecznej
    siostry, która miała dziesięcioro dzieci? — zaczęła się
    dopytywać ciotka. Ale naraz spostrzegłszy, że nieznajoma
    klęczy i szuka czegoś na podłodze — zupełnie zaniemówiła. Po
    chwili jednak odzyskała głos:
    — Czego tu pani szuka, moja pani? Najpierw mówi pani, że
    jestem jej ciotką, a potem szuka czegoś w obcym mieszkaniu.
    Wcale mi się to nie podoba!...
    — Ja zaraz cioci wszystko wytłumaczę, — jęknęła z rozpaczą
    Karolcia — zaraz, zaraz...
    Rozglądała się nadal po podłodze. Naraz krzyknęła radośnie:
    — Jest! Jest!
    — Boże święty, a co znów się stało? — zdumiała się teraz
    ciotka. Ale na to pytanie Karolcia nie dała na razie żadnej
    odpowiedzi, tylko szybko chwyciła błękitniejący tuż pod ścianą
    koralik.
    — O, chcę znów być małą dziewczynką! — szepnęła.
    I w tejże chwili na podłodze w przedpokoju siedziała Karolcia.
    Ciotka Agata stanęła jak wryta.
    — Karolcia? Co ty robisz na podłodze? Wstań, dziecko,
    przecież się pobrudzisz, a dopiero co włożyłaś czysty fartuszek.
    Ale czemu płaczesz?
    — Bo, bo ja jestem bardzo głodna! — wyjąkała Karolcia.
    I potem dodała:
    — I bardzo się cieszę, że jestem mała. Nie chcę być dorosła.
    — Dziecinko, co ci przychodzi do tej główki — roztkliwiła się
    ciotka Agata. — Zaraz, zaraz dam ci coś do jedzenia. Ale co się
    stało z tą panią, która wepchnęła się do mieszkania?
    Opowiadała, że jestem jej ciotką czy coś takiego. Jakaś dziwna
    osoba. Czyżby sobie poszła?
    — Poszła już, ciociu! — zapewniała Karolcia.
    — To dobrze — ucieszyła się ciotka. — Bo to chyba pomylona
    panienka. Ale wiesz co? Mówiła, że się nazywa Karolcia.
    Karolcia zaczerwieniła się i nic nie odpowiedziała. Ciotka
    tymczasem już krzątała się w kuchni.
    — A co byś zjadła? Może ugotować ci jajeczko?
    — O, tak — ucieszyła się Karolcia. — Dwa jajka i dużo mleka,
    i dużo chleba z masłem.
    — To umyj ręce i zaraz siadaj do stołu.
    To była okazja, aby natychmiast pójść do łazienki. Karolcia
    obejrzała uważnie koralik i ponieważ zdawało się jej, że się
    znów zabrudził, namydliła go ostrożnie i obmyła wodą.
    — Byłabyś mnie zgubiła — szepnął z wyrzutem koralik.
    — Bardzo cię przepraszam — szepnęła Karolcia — to było
    naprawdę niechcący. Wyobraź sobie, jaka byłam zrozpaczona.
    Muszę teraz dobrze cię schować, kochany mój koraliczku. — To
    rzekłszy Karolcia wytarła go starannie i zawinęła w chusteczkę
    do nosa. Szybko dokończyła mycia rąk i pobiegła do kuchni.    </p>
</body>
</html>