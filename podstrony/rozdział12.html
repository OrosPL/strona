<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Nazajutrz, w tej chwili, kiedy Karolcia kończyła śniadanie, pod balkonem rozległo sie umówione gwizdnięcie. To Piotr daje znać, że czeka na Karolcię na dole.— Ciociu, czy mogę zejść na podwórze? — pyta wobec tego  jak najgrzeczniej Karolcia. Co prawda ciotka Agata po zjedzeniu wczoraj piernikowego, zaczarowanego serduszka jest ciągle niezmiernie dobra, ale nie jest pewne, czy to potrwa długo? A może czas minie i ciotka znów zacznie zrzędzić? Ale na razie ciotka jest jeszcze pod wpływem czekoladowego serduszka, bo zgadza się, żeby Karolcia natychmiast po wypiciu mleka zeszła na podwórze, i nawet proponuje Karolci, żeby  włożyła nową, niebieską sukienkę. Hm, takiej propozycji nie należy lekceważyć. Włożenie nowej, niebieskiej sukienki jest dużą przyjemnością. W dodatku — tak, to jest niezmiernie  ważne — nowa, niebieska sukienka ma duże kieszenie, i takie, z których nic na pewno nie wypadnie.— Ciociu, jesteś niezmiernie, przeokropnie dobra! — woła  wobec tego Karolcia. — Zaraz się ubiorę, tylko przedtem powiem Piotrowi, żeby na mnie czekał.Ciocia zgadza się, pogodnie kiwając głową, i wydobywa z szafy sukienkę, a Karolcia wybiega na balkon i woła do Piotra:— Czekaj na mnie! Ja zaraz przyjdę! Powiem ci coś bardzo  ważnego!— Dobra! — woła Piotr. Jest wesoły i wygląda na człowieka, który nie ma żadnych zmartwień ani ważnych spraw na głowie, gdy tymczasem Karolcia... Ach! Co tu mówić! Sprawa jest poważna.Teraz jednak należy włożyć nową sukienkę. Ciotka Agata zawiązuje Karolciną kitkę też nową, niebieską wstążką, a Karolcia wsuwa do kieszeni głęboko, głęboko... niebieski koralik. Bo właśnie chodzi o ten koralik. Ale to się zaraz okaże.
 
    — Tylko uważaj, Karolciu, żebyś jej nie rozdarła — upomina łagodnie ciotka Agata — a może chciałabyś wziąć dla siebie i Piotra drugie śniadanie? Gdzie się wybieracie? Może macie ochotę pójść do ogrodu?Tak, to doskonała myśl!— Tak, tak, pójdziemy do ogrodu — oświadcza z zapałem Karolcia — i proszę, ciociu, naszykuj coś do zjedzenia, żeby starczyło dla nas dwojga.— Oczywiście, rybeńko — przytakuje ciotka Agata — już  biegnę. Zawinę wszystko w ładną, zgrabną paczuszkę.Kiedy ciotka Agata mówi „rybeńko”, znaczy to, że jest w najlepszym pod słońcem humorze.Znaczy to również, że śniadanie zawinięte zgrabnie w papier  będzie najświetniejsze pod słońcem.Piotr oczywiście czeka na podwórzu, zniecierpliwiony.— No i co dziś będziemy robić?! — pyta z ciekawością.I aż mu oczy błyszczą.— Daj spokój — mówi na to poważnie Karolcia — stała się rzecz straszna! Mam ogromne zmartwienie!— Coooo! Zgubiłaś go? — pyta w najwyższym przerażeniu Piotr.Karolcia kręci głową — nie, nie zgubiła. Ale jest... Jak by to powiedzieć... Taki jakiś jaśniejszy. Jakby zbladł...Karolcia wydobyła z głębi kieszeni maleńkie pudełeczko od proszków. Kiedy je otworzyła, na poduszce z różowej waty, przykryty drugim kawałkiem niby kołderką, leżał błękitny koralik.— Co ty mówisz? — zmartwił się Piotr. — Co to może być? Słuchaj! A może to nie ten koralik? Może inny? Może go zamieniła Filomena? — Piotr aż podskoczył.— No nie, przecież nie miała okazji.— A może wtedy, kiedy spałaś?— Myślisz, że mogła wpaść przez okno? Ojej! może masz rację. On taki blady, zupełnie inny! Koraliczku, odezwij się!I Karolcia wyjęła koralik z pudełka. Ale koralik leżał blady i milczący na rozwartej dłoni Karolci.— Najlepiej będzie sprawdzić! — zdecydował po męsku Piotr.
     
    — Poproś o coś! Jak się spełni — to ten sam. Tak się robi zawsze we wszystkich bajkach.— Może masz rację. Tylko o co go poprosić?— Wszystko jedno! No choćby o to, żeby tu wyrosło drzewko, o tu, przed nami!— Dobrze — zgadza się Karolcia i wymawia życzenie. W tejże chwili wyrasta przed nimi smukłe, młode drzewko.— No widzisz? Ten sam! — woła triumfalnie Piotr. Ale Karolcia nie jest tym uspokojona. Trzyma koralik na otwartej dłoni i przygląda mu się.— Patrz, patrz, jest jeszcze jakby bledszy! Jemu coś jest! Ja ci mówię! A może on jest chory, biedaczek?!Sama myśl o tym tak ją przejęła i wzruszyła, że rozpłakała się.— Koraliczku — szepnęła tkliwie i nie spostrzegła nawet, że  jedna, nie otarta w porę łza kapnęła na koraliczek.— Nie płacz, Karolciu — rozległ się szept.— Kto to mówi? Czy to ty, koraliczku? — zdumiała się i ucieszyła zarazem Karolcia.— Ja, ja. Mogę mówić tylko wtedy, kiedy jestem wilgotny... zapomniałem ci o tym powiedzieć. I zapomniałem ci jeszcze powiedzieć o ważnej rzeczy — słuchaj! Każde życzenie, które spełniam, osłabia mnie tak, że tracę kolor. Pamiętaj więc, że kiedy stanę się bezbarwny, nie będę mógł spełniać życzeń.— Koraliczku... — chciała jeszcze spytać o coś Karolcia, ale  widać promyk słońca, który padł w tej chwili na jej dłoń,  wysuszył do reszty kroplę jej łzy, gdyż koralik nie odzywał się  już więcej, tylko leżał nieruchomy, błękitny jak blada niezapominajka lub wiosenne niebo.— Słyszałeś, Piotr? — odezwała się wreszcie Karolcia.— Słyszałem — Piotr był też w tej chwili poważny i zmartwiony.— Musimy koniecznie o tym porozmawiać, tylko gdzie możemy tak spokojnie pogadać?— Najlepiej w ogrodzie — decyduje Karolcia — zresztą powiedziałam ciotce Agacie, że będziemy w ogrodzie.— Świetnie! Tam rzeczywiście możemy porozmawiać, a jak  będziemy chcieli, możemy potem pojeździć na karuzeli albo
     
    pohuśtać się!— Właśnie, to samo chciałam powiedzieć — przytakuje Karolcia — a śniadanie mam dla nas dwojga.— Dobrze, ale wiesz, co ci powiem? Że ze zmartwienia nawet nie mam apetytu!Do tego ogrodu, który zaproponowała ciotka Agata, było  bardzo niedaleko. Właściwie znajdował się prawie po drugiej stronie ulicy Kwiatowej. Nie był to bardzo duży ogród, ale miał mnóstwo zalet. Przede wszystkim najważniejsze było to, że dzieci z całej dzielnicy mogły tu w ciepłe dni spędzać czas na powietrzu i doskonale się bawić. Były tam krzewy, w których mogli mieszkać Indianie, były wąskie ścieżki, którymi chodzili  wielcy wodzowie Mohikanów i Siuksów, były place, gdzie można było jeździć na rowerze lub hulajnodze, były wreszcie cztery huśtawki, jeden kołobieg, jedna karuzela i dwie zjeżdżalnie, nie mówiąc o dwóch wielkich piaskownicach dla maluchów. Jeśli tak się zdarzyło, że któreś z dzieci nie mogło  wyjechać podczas wakacji na wieś, to tu spędzało lato. Matki  wzdychały wtedy i mówiły: „Nie wiem, co by to było, żeby nie ten nasz ogród!”Taki to był ogród. I jeśli nie było o nim mowy od razu na początku tej całej historii z koralikiem, to po prostu dlatego, że sprawa koralika była niezwykła i niespodziewana i już riie było czasu na omawianie innych spraw. A teraz już właśnie pbra, aby mówić o ogrodzie, bo tam powędrowali Piotr i Karolcia.Piotr i Karolcia tak byli zamyśleni i przejęci sprawą  błednięcia koralika, że nawet nie zauważyli, że na siatce otaczającej ogród wisi jakieś ogłoszenie i że stoi przy nim gromadka dzieci i dorosłych. Po prostu, nie zważając na nic,  weszli do ogrodu i od razu poszli w stronę alejki, gdzie stała kamienna ławeczka. Tam zawsze było najmniej dzieci i tam można było najspokojniej pomówić o tak poważnej sprawie,  jak ta.Gdy usiedli i zobaczyli, że w tej chwili nikt nie przechodzi alejką, Piotr poprosił:— Pozwól, niech jeszcze raz zobaczę, czy naprawdę jest już taki blady.
     
    — Popatrz!— Zdaje mi się, że rzeczywiście jest dużo bledszy — powiedział Piotr po chwili.— A widzisz — westchnęła smutnie Karolcia — biedactwo! Strasznie mi go żal!— Nie wiem, czy będziemy mogli jeszcze o coś go poprosić! — Piotr był załamany.— Chyba że o coś niezmiernie ważnego. Ale takiego naj-najważniejszego.— Oczywiście, że tylko w takim wypadku — zgodził się Piotr.— Tylko że tyle jest spraw niezmiernie ważnych.— No pewnie! Chciałam na przykład mieć nową lalkę!...— Wiesz? Takie głupstwa!— Wcale nie żadne głupstwa! A poza tym koralik jest mój.— No twój, twój — westchnął Piotr — ale przecież ja dla siebie nic nie chcę, ja tylko mówię, że nawet jeśli idzie o ciebie, to lalka nie jest najważniejszą rzeczą. Bo lalkę zawsze można kupić! No nie?— Można — Karolcia z westchnieniem schowała pudełko z koralikiem do kieszeni — pewnie, że można. Toteż ja wcale nie o takich rzeczach tak naprawdę myślę. O tej lalce to tak powiedziałam, bez namysłu. Ale jeślibym się namyśliła, to prosiłabym o coś o wiele ważniejszego.— Hm! Z tą niewidzialnością to była pyszna zabawa! — mruknął z uznaniem Piotr i aż się uśmiechnął do wspomnień poprzedniego dnia.— Jak myślisz — dodał po chwili — czy od takiej niewidzial-ności to on bardzo blednie?— Nie jestem pewna, myślę, że może nawet nie tak bardzo, ale przecież nie możemy ciągle być niewidzialni.— Ale gdyby to było potrzebne do czegoś niezmiernie, ale to niezmiernie ważnego — to chyba moglibyśmy, co?— No pewnie, że dla bardzo ważnej rzeczy to moglibyśmy.— Ale na razie o nic nie będziemy prosić — postanowił Piotr.— Dopóki nie stanie się coś nadzwyczajnego, prawda? A teraz, wiesz co? Chodźmy na zjeżdżalnię!— Nie mogę — przypomniała sobie Karolcia — mam dziś na
     
    sobie nową sukienkę, ciotka Agata bardzo by się gniewała,  jeślibym ją od razu zabrudziła.— To wobec tego chodźmy na huśtawki!— Świetnie! Tylko nie podbijaj zanadto!— Ojej, boisz się?— Właśnie że wcale się nie boję, tylko że wtedy mogłoby mi  wyskoczyć z kieszeni moje pudełeczko z koralikiem.— Aha! Racja. Będziemy uważać.Gdy wyszli na placyk z huśtawkami, zastali już tam Leszka i Janię, a potem zara^ przyszły Dorota i Agasia. Za nimi przywlókł się Waldek. Ale jakiś był dziwny — wcale się nie  wygłupiał ani nie zaczepiał po swojemu wszystkich, tak jak to on potrafi, tylko stał zagapiony, a potem zwiesił głowę i przysiadł Z boku.— No co, Leszek? Huśtamy się? — spytał wesoło Piotr.— Huśtamy się — kiwnął głową Leszek. Ale jakoś tak bez zapału. Jakby był senny albo bardzo zmartwiony.— No! Jania! — komenderował dalej Piotr — siadaj po jednej stronie z Leszkiem, a ja z Karolcią po drugiej — zobaczycie, jak się dziś wyhuśtamy za wszystkie czasy! Leszek, coś ty taki dzisiaj dziwny! Gniewasz się czy co? No gadaj, bracie!— Co mam się gniewać — wzruszył ramionami Leszek. — Tylko mi smutno. A ty się nie martwisz, co?— Martwię się. Ale skąd ty wiesz, czym się martwię? — zdzi-  wił się Piotr. Czyżby Leszek w jakikolwiek sposób dowiedział się czegoś o koraliku? Piotr spojrzał na Karolcię, ale Karolcia rozmawiała akurat z Janią.— Jak to nie wiem, czym się martwisz — oburzył się Leszek.— Wszyscy na całej ulicy tym się martwią.— Jak to? Jak to: się martwią? — wyjąkał zdumiony Piotr.— No pewnie. Bo wszystkim żal, że już tu nie będziemy  więcej przychodzić.Leszek był rozgoryczony.— No pewnie, jak kto wyjedzie na wakacje, to i tak będzie sobie używał. Ale jak kto nie wyjeżdża przez cale lato, to co? Tu  było pysznie! Jeszcze lepiej niż na wsi nawet. Bo i bawić się mogłeś, i do domu blisko. I mama się o nas nie martwiła! A tak
     
    to co?— Jak to: co?! Nic nie rozumiem — otworzył oczy Piotr. — Nic nie wiem, o czym mówisz!— Ojej, nieprzytomny jesteś czy co?! Czytać zapomniałeś?— Nie, nie zapomniałem — zaprzeczył gwałtownie Piotr. — Co opowiadasz takie głupstwa, lepiej mów od razu, o co chodzi.— Jak to: o co chodzi? Jak ogród jutro zamkną, to już  będziesz wiedział, o co chodzi! Ostatni raz dziś, bracie, tu się  bawimy, a ten się pyta, o co chodzi!— Jak to: ostatni raz? — zdumiała się Karolcia. — Co to znaczy?— Co to znaczy, co to znaczy?, — przedrzeźniał Leszek.Nigdy taki nie był, nie wiadomo, co mu się stało.— Leszek, Jania, mówcie zaraz, co się stało? Dlaczego mówisz, że ostatni raz?— Chodź, to sam zobaczysz — powiedział na to Leszek, zeskoczył z huśtawki, na której przysiadł, chwycił Piotra za rękę i pociągnął aż do wyjścia. Tu znów stała gromadka ludzi, którzy czytali przybite do drewnianej tablicy ogłoszenie. Za chłopcami biegła Karolcia, ciągnąc za sobą Janię.— Czytajcie! — powiedział dramatycznie Leszek.
    Od dnia 15 lipca ogród zostanie zamknięty. Na placu tym zbudowana będzie wielka restauracja. Podpisano: Prezydent Miasta.
    — Od piętnastego lipca, to znaczy od kiedy? — spytała Karolcia.— Nie Wiecie od kiedy? — oburzyła się jakaś mamusia, która trzymała za rękę dwoje dzieci. — Od piętnastego, to znaczy od  jutra. To znaczy, że już od jutra moje dzieciaki nie będą miały gdzie się bawić!— He, he, ale będzie można wstąpić na dobry obiadek —  wtrącił jakiś grubas. Ale kobiety zakrzyczały go.— Moje dzieci też będą musiały przez cały sierpień biegać po  brudnym, ciasnym podwórku! — wołała któraś. — Co to za zarządzenie, moja pani, które dzieci krzywdzi!
     
    — I gdzie teraz pójdą te nasze dzieciaki? — oburzył się jakiś tatuś. — Mój chłopak chciałby cały dzień bawić się w Indian. A czy można bawić się dobrze w Indian w mieszkaniu?— Nie można, skądże! — odpowiedzieli wszyscy.— To co na to poradzimy? — spytała jakaś pani z małym dzieckiem w wózeczku.— Jak to: co? Trzeba by do Prezydenta pójść i powiedzieć mu o tym! — odpowiedziało kilka osób.— A gdzie jest ten Prezydent?— Pewnie w Ratuszu — powiedziała jakaś staruszka, która odprowadzała do ogrodu swojego małego wnuczka.— Tak, ale czy nas wpuszczą do Ratusza? — spytał jakiś chudy pan w okularach. — Słyszałem, że bardzo trudno jest dostać się do Prezydenta.— Podobno trzeba przejść przez sto siedemnaście pokoi! — poufnie szeptała pewna grubiutka paniusia z dzieckiem na ręku. — Słyszałam o tym od mojej ciotki, która sprząta niektóre z tych pokoi. W każdym z nich siedzi co najmniej jeden urzędnik, ale często jest ich dwóch albo trzech. Wszyscy oni po kolei pytają, po co się idzie do Prezydenta. Albo nawet każą pisać to na dużym arkuszu papieru.— Bez kleksów i bez błędów, bo inaczej nie przyjmują —  wtrącił chudy pan w okularach.— Tak, a poza tym trzeba, żeby do takiego zapisanego papieru, który nazywa się podaniem, były jeszcze załączniki.— A co to są załączniki? — zainteresowała się Karolcia.— Takie różne rzeczy, które się załącza do tego podania —  wyjaśniała dalej grubiutka paniusia z dzieckiem.— No dobrze — wtrącił teraz Piotr — jakby już ktoś napisał takie podanie bez błędu za pomocą słownika ortograficznego, to co?— Jak to: co? — oburzył się ktoś.— To co by było? Toby Prezydent je przeczytał?— Aha! Zaraz przeczytał! A przedtem jeszcze jest sekretarz aibo sekretarka. A może niejedna! I woźni też są, i w ogóle może akurat być jakieś posiedzenie i Prezydent w ogóle może nie mieć czasu!
     
    — Tak, tak — wszyscy teraz stali zasmuceni i kiwali głowami. Bo co tu zrobić, żeby ten ogród zachować? W końcu tak się smutnie wszystkim zrobiło, że mamy zaczęły pochlipywać, a dziewczynki to już nawet głośno płakać. Staruszek z  wnuczkiem udawał, że ma kaszel, a chudy pan w okularach chustkę z kieszeni wydobył i coś tam mruczał, że mu piasek niby wpadł do oka. Chłopcy trzymali się jako tako, ale też im  było niewesoło. Wreszcie któraś mama powiedziała:— Pobawcie się jeszcze, dzieci kochane! Tylko przez dzisiejszy dzień ten ogród jest wasz.Zegar na pobliskiej wieży wybił właśnie jakąś godzinę.— A która to już? — ktoś spytał.— Dziesięć naliczyłam — odpowiedziała mama niemowlęcia— to znaczy dziesiąta.— Dziesiąta — powtórzyli Piotr i Karolcia. — Dziesiąta!
    </p>
</body>
</html>