<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Nazajutrz, w tej chwili, kiedy Karolcia kończyła śniadanie,<br>
    pod balkonem rozległo sie umówione gwizdnięcie. To Piotr<br>
    daje znać, że czeka na Karolcię na dole.<br>
    — Ciociu, czy mogę zejść na podwórze? — pyta wobec tego<br>
    jak najgrzeczniej Karolcia. Co prawda ciotka Agata po<br>
    zjedzeniu wczoraj piernikowego, zaczarowanego serduszka jest<br>
    ciągle niezmiernie dobra, ale nie jest pewne, czy to potrwa<br>
    długo? A może czas minie i ciotka znów zacznie zrzędzić?<br>
    Ale na razie ciotka jest jeszcze pod wpływem czekoladowego<br>
    serduszka, bo zgadza się, żeby Karolcia natychmiast po wypiciu<br>
    mleka zeszła na podwórze, i nawet proponuje Karolci, żeby<br>
    włożyła nową, niebieską sukienkę. Hm, takiej propozycji nie<br>
    należy lekceważyć. Włożenie nowej, niebieskiej sukienki jest<br>
    dużą przyjemnością. W dodatku — tak, to jest niezmiernie<br>
    ważne — nowa, niebieska sukienka ma duże kieszenie, i takie, z<br>
    których nic na pewno nie wypadnie.<br>
    — Ciociu, jesteś niezmiernie, przeokropnie dobra! — woła<br>
    wobec tego Karolcia. — Zaraz się ubiorę, tylko przedtem<br>
    powiem Piotrowi, żeby na mnie czekał.<br>
    Ciocia zgadza się, pogodnie kiwając głową, i wydobywa z<br>
    szafy sukienkę, a Karolcia wybiega na balkon i woła do Piotra:<br>
    — Czekaj na mnie! Ja zaraz przyjdę! Powiem ci coś bardzo<br>
    ważnego!<br>
    — Dobra! — woła Piotr. Jest wesoły i wygląda na człowieka,<br>
    który nie ma żadnych zmartwień ani ważnych spraw na głowie,<br>
    gdy tymczasem Karolcia... Ach! Co tu mówić! Sprawa jest<br>
    poważna.<br>
    Teraz jednak należy włożyć nową sukienkę. Ciotka Agata<br>
    zawiązuje Karolciną kitkę też nową, niebieską wstążką, a<br>
    Karolcia wsuwa do kieszeni głęboko, głęboko... niebieski<br>
    koralik. Bo właśnie chodzi o ten koralik. Ale to się zaraz okaże.<br>
    — Tylko uważaj, Karolciu, żebyś jej nie rozdarła — upomina<br>
    łagodnie ciotka Agata — a może chciałabyś wziąć dla siebie i<br>
    Piotra drugie śniadanie? Gdzie się wybieracie? Może macie<br>
    ochotę pójść do ogrodu?<br>
    Tak, to doskonała myśl!<br>
    — Tak, tak, pójdziemy do ogrodu — oświadcza z zapałem<br>
    Karolcia — i proszę, ciociu, naszykuj coś do zjedzenia, żeby<br>
    starczyło dla nas dwojga.<br>
    — Oczywiście, rybeńko — przytakuje ciotka Agata — już<br>
    biegnę. Zawinę wszystko w ładną, zgrabną paczuszkę.<br>
    Kiedy ciotka Agata mówi „rybeńko”, znaczy to, że jest w<br>
    najlepszym pod słońcem humorze.<br>
    Znaczy to również, że śniadanie zawinięte zgrabnie w papier<br>
    będzie najświetniejsze pod słońcem.<br>
    Piotr oczywiście czeka na podwórzu, zniecierpliwiony.<br>
    — No i co dziś będziemy robić?! — pyta z ciekawością.<br>
    I aż mu oczy błyszczą.<br>
    — Daj spokój — mówi na to poważnie Karolcia — stała się<br>
    rzecz straszna! Mam ogromne zmartwienie!<br>
    — Coooo! Zgubiłaś go? — pyta w najwyższym przerażeniu<br>
    Piotr.<br>
    Karolcia kręci głową — nie, nie zgubiła. Ale jest... Jak by to<br>
    powiedzieć... Taki jakiś jaśniejszy. Jakby zbladł...<br>
    Karolcia wydobyła z głębi kieszeni maleńkie pudełeczko od<br>
    proszków. Kiedy je otworzyła, na poduszce z różowej waty,<br>
    przykryty drugim kawałkiem niby kołderką, leżał błękitny<br>
    koralik.<br>
    — Co ty mówisz? — zmartwił się Piotr. — Co to może być?<br>
    Słuchaj! A może to nie ten koralik? Może inny? Może go<br>
    zamieniła Filomena? — Piotr aż podskoczył.<br>
    — No nie, przecież nie miała okazji.<br>
    — A może wtedy, kiedy spałaś?<br>
    — Myślisz, że mogła wpaść przez okno? Ojej! może masz<br>
    rację. On taki blady, zupełnie inny! Koraliczku, odezwij się!<br>
    I Karolcia wyjęła koralik z pudełka.<br>
    Ale koralik leżał blady i milczący na rozwartej dłoni Karolci.<br>
    — Najlepiej będzie sprawdzić! — zdecydował po męsku Piotr.<br>
    — Poproś o coś! Jak się spełni — to ten sam. Tak się robi<br>
    zawsze we wszystkich bajkach.<br>
    — Może masz rację. Tylko o co go poprosić?<br>
    — Wszystko jedno! No choćby o to, żeby tu wyrosło drzewko,<br>
    o tu, przed nami!<br>
    — Dobrze — zgadza się Karolcia i wymawia życzenie.<br>
    W tejże chwili wyrasta przed nimi smukłe, młode drzewko.<br>
    — No widzisz? Ten sam! — woła triumfalnie Piotr. Ale<br>
    Karolcia nie jest tym uspokojona. Trzyma koralik na otwartej<br>
    dłoni i przygląda mu się.<br>
    — Patrz, patrz, jest jeszcze jakby bledszy! Jemu coś jest! Ja ci<br>
    mówię! A może on jest chory, biedaczek?!<br>
    Sama myśl o tym tak ją przejęła i wzruszyła, że rozpłakała się.<br>
    — Koraliczku — szepnęła tkliwie i nie spostrzegła nawet, że<br>
    jedna, nie otarta w porę łza kapnęła na koraliczek.<br>
    — Nie płacz, Karolciu — rozległ się szept.<br>
    — Kto to mówi? Czy to ty, koraliczku? — zdumiała się i<br>
    ucieszyła zarazem Karolcia.<br>
    — Ja, ja. Mogę mówić tylko wtedy, kiedy jestem wilgotny...<br>
    zapomniałem ci o tym powiedzieć. I zapomniałem ci jeszcze<br>
    powiedzieć o ważnej rzeczy — słuchaj! Każde życzenie, które<br>
    spełniam, osłabia mnie tak, że tracę kolor. Pamiętaj więc, że<br>
    kiedy stanę się bezbarwny, nie będę mógł spełniać życzeń.<br>
    — Koraliczku... — chciała jeszcze spytać o coś Karolcia, ale<br>
    widać promyk słońca, który padł w tej chwili na jej dłoń,<br>
    wysuszył do reszty kroplę jej łzy, gdyż koralik nie odzywał się<br>
    już więcej, tylko leżał nieruchomy, błękitny jak blada<br>
    niezapominajka lub wiosenne niebo.<br>
    — Słyszałeś, Piotr? — odezwała się wreszcie Karolcia.<br>
    — Słyszałem — Piotr był też w tej chwili poważny i<br>
    zmartwiony.<br>
    — Musimy koniecznie o tym porozmawiać, tylko gdzie<br>
    możemy tak spokojnie pogadać?<br>
    — Najlepiej w ogrodzie — decyduje Karolcia — zresztą<br>
    powiedziałam ciotce Agacie, że będziemy w ogrodzie.<br>
    — Świetnie! Tam rzeczywiście możemy porozmawiać, a jak<br>
    będziemy chcieli, możemy potem pojeździć na karuzeli albo<br>
    pohuśtać się!<br>
    — Właśnie, to samo chciałam powiedzieć — przytakuje<br>
    Karolcia — a śniadanie mam dla nas dwojga.<br>
    — Dobrze, ale wiesz, co ci powiem? Że ze zmartwienia nawet<br>
    nie mam apetytu!<br>
    Do tego ogrodu, który zaproponowała ciotka Agata, było<br>
    bardzo niedaleko. Właściwie znajdował się prawie po drugiej<br>
    stronie ulicy Kwiatowej. Nie był to bardzo duży ogród, ale miał<br>
    mnóstwo zalet. Przede wszystkim najważniejsze było to, że<br>
    dzieci z całej dzielnicy mogły tu w ciepłe dni spędzać czas na<br>
    powietrzu i doskonale się bawić. Były tam krzewy, w których<br>
    mogli mieszkać Indianie, były wąskie ścieżki, którymi chodzili<br>
    wielcy wodzowie Mohikanów i Siuksów, były place, gdzie<br>
    można było jeździć na rowerze lub hulajnodze, były wreszcie<br>
    cztery huśtawki, jeden kołobieg, jedna karuzela i dwie<br>
    zjeżdżalnie, nie mówiąc o dwóch wielkich piaskownicach dla<br>
    maluchów. Jeśli tak się zdarzyło, że któreś z dzieci nie mogło<br>
    wyjechać podczas wakacji na wieś, to tu spędzało lato. Matki<br>
    wzdychały wtedy i mówiły: „Nie wiem, co by to było, żeby nie<br>
    ten nasz ogród!”<br>
    Taki to był ogród. I jeśli nie było o nim mowy od razu na<br>
    początku tej całej historii z koralikiem, to po prostu dlatego, że<br>
    sprawa koralika była niezwykła i niespodziewana i już riie było<br>
    czasu na omawianie innych spraw. A teraz już właśnie pbra,<br>
    aby mówić o ogrodzie, bo tam powędrowali Piotr i Karolcia.<br>
    Piotr i Karolcia tak byli zamyśleni i przejęci sprawą<br>
    błednięcia koralika, że nawet nie zauważyli, że na siatce<br>
    otaczającej ogród wisi jakieś ogłoszenie i że stoi przy nim<br>
    gromadka dzieci i dorosłych. Po prostu, nie zważając na nic,<br>
    weszli do ogrodu i od razu poszli w stronę alejki, gdzie stała<br>
    kamienna ławeczka. Tam zawsze było najmniej dzieci i tam<br>
    można było najspokojniej pomówić o tak poważnej sprawie,<br>
    jak ta.<br>
    Gdy usiedli i zobaczyli, że w tej chwili nikt nie przechodzi<br>
    alejką, Piotr poprosił:<br>
    — Pozwól, niech jeszcze raz zobaczę, czy naprawdę jest już<br>
    taki blady.<br>
    — Popatrz!<br>
    — Zdaje mi się, że rzeczywiście jest dużo bledszy —<br>
    powiedział Piotr po chwili.<br>
    — A widzisz — westchnęła smutnie Karolcia — biedactwo!<br>
    Strasznie mi go żal!<br>
    — Nie wiem, czy będziemy mogli jeszcze o coś go poprosić! —<br>
    Piotr był załamany.<br>
    — Chyba że o coś niezmiernie ważnego. Ale takiego najnajważniejszego.<br>
    — Oczywiście, że tylko w takim wypadku — zgodził się Piotr.<br>
    — Tylko że tyle jest spraw niezmiernie ważnych.<br>
    — No pewnie! Chciałam na przykład mieć nową lalkę!...<br>
    — Wiesz? Takie głupstwa!<br>
    — Wcale nie żadne głupstwa! A poza tym koralik jest mój.<br>
    — No twój, twój — westchnął Piotr — ale przecież ja dla<br>
    siebie nic nie chcę, ja tylko mówię, że nawet jeśli idzie o ciebie,<br>
    to lalka nie jest najważniejszą rzeczą. Bo lalkę zawsze można<br>
    kupić! No nie?<br>
    — Można — Karolcia z westchnieniem schowała pudełko z<br>
    koralikiem do kieszeni — pewnie, że można. Toteż ja wcale nie<br>
    o takich rzeczach tak naprawdę myślę. O tej lalce to tak<br>
    powiedziałam, bez namysłu. Ale jeślibym się namyśliła, to<br>
    prosiłabym o coś o wiele ważniejszego.<br>
    — Hm! Z tą niewidzialnością to była pyszna zabawa! —<br>
    mruknął z uznaniem Piotr i aż się uśmiechnął do wspomnień<br>
    poprzedniego dnia.<br>
    — Jak myślisz — dodał po chwili — czy od takiej niewidzialności<br>
    to on bardzo blednie?<br>
    — Nie jestem pewna, myślę, że może nawet nie tak bardzo,<br>
    ale przecież nie możemy ciągle być niewidzialni.<br>
    — Ale gdyby to było potrzebne do czegoś niezmiernie, ale to<br>
    niezmiernie ważnego — to chyba moglibyśmy, co?<br>
    — No pewnie, że dla bardzo ważnej rzeczy to moglibyśmy.<br>
    — Ale na razie o nic nie będziemy prosić — postanowił Piotr.<br>
    — Dopóki nie stanie się coś nadzwyczajnego, prawda? A<br>
    teraz, wiesz co? Chodźmy na zjeżdżalnię!<br>
    — Nie mogę — przypomniała sobie Karolcia — mam dziś na<br>
    sobie nową sukienkę, ciotka Agata bardzo by się gniewała,<br>
    jeślibym ją od razu zabrudziła.<br>
    — To wobec tego chodźmy na huśtawki!<br>
    — Świetnie! Tylko nie podbijaj zanadto!<br>
    — Ojej, boisz się?<br>
    — Właśnie że wcale się nie boję, tylko że wtedy mogłoby mi<br>
    wyskoczyć z kieszeni moje pudełeczko z koralikiem.<br>
    — Aha! Racja. Będziemy uważać.<br>
    Gdy wyszli na placyk z huśtawkami, zastali już tam Leszka i<br>
    Janię, a potem zara^ przyszły Dorota i Agasia. Za nimi<br>
    przywlókł się Waldek. Ale jakiś był dziwny — wcale się nie<br>
    wygłupiał ani nie zaczepiał po swojemu wszystkich, tak jak to<br>
    on potrafi, tylko stał zagapiony, a potem zwiesił głowę i<br>
    przysiadł Z boku.<br>
    — No co, Leszek? Huśtamy się? — spytał wesoło Piotr.<br>
    — Huśtamy się — kiwnął głową Leszek. Ale jakoś tak bez<br>
    zapału. Jakby był senny albo bardzo zmartwiony.<br>
    — No! Jania! — komenderował dalej Piotr — siadaj po jednej<br>
    stronie z Leszkiem, a ja z Karolcią po drugiej — zobaczycie, jak<br>
    się dziś wyhuśtamy za wszystkie czasy! Leszek, coś ty taki<br>
    dzisiaj dziwny! Gniewasz się czy co? No gadaj, bracie!<br>
    — Co mam się gniewać — wzruszył ramionami Leszek. —<br>
    Tylko mi smutno. A ty się nie martwisz, co?<br>
    — Martwię się. Ale skąd ty wiesz, czym się martwię? — zdziwił<br>
    się Piotr. Czyżby Leszek w jakikolwiek sposób dowiedział<br>
    się czegoś o koraliku? Piotr spojrzał na Karolcię, ale Karolcia<br>
    rozmawiała akurat z Janią.<br>
    — Jak to nie wiem, czym się martwisz — oburzył się Leszek.<br>
    — Wszyscy na całej ulicy tym się martwią.<br>
    — Jak to? Jak to: się martwią? — wyjąkał zdumiony Piotr.<br>
    — No pewnie. Bo wszystkim żal, że już tu nie będziemy<br>
    więcej przychodzić.<br>
    Leszek był rozgoryczony.<br>
    — No pewnie, jak kto wyjedzie na wakacje, to i tak będzie<br>
    sobie używał. Ale jak kto nie wyjeżdża przez cale lato, to co? Tu<br>
    było pysznie! Jeszcze lepiej niż na wsi nawet. Bo i bawić się<br>
    mogłeś, i do domu blisko. I mama się o nas nie martwiła! A tak<br>
    to co?<br>
    — Jak to: co?! Nic nie rozumiem — otworzył oczy Piotr. —<br>
    Nic nie wiem, o czym mówisz!<br>
    — Ojej, nieprzytomny jesteś czy co?! Czytać zapomniałeś?<br>
    — Nie, nie zapomniałem — zaprzeczył gwałtownie Piotr. —<br>
    Co opowiadasz takie głupstwa, lepiej mów od razu, o co chodzi.<br>
    — Jak to: o co chodzi? Jak ogród jutro zamkną, to już<br>
    będziesz wiedział, o co chodzi! Ostatni raz dziś, bracie, tu się<br>
    bawimy, a ten się pyta, o co chodzi!<br>
    — Jak to: ostatni raz? — zdumiała się Karolcia. — Co to<br>
    znaczy?<br>
    — Co to znaczy, co to znaczy?, — przedrzeźniał Leszek.<br>
    Nigdy taki nie był, nie wiadomo, co mu się stało.<br>
    — Leszek, Jania, mówcie zaraz, co się stało? Dlaczego<br>
    mówisz, że ostatni raz?<br>
    — Chodź, to sam zobaczysz — powiedział na to Leszek,<br>
    zeskoczył z huśtawki, na której przysiadł, chwycił Piotra za<br>
    rękę i pociągnął aż do wyjścia. Tu znów stała gromadka ludzi,<br>
    którzy czytali przybite do drewnianej tablicy ogłoszenie. Za<br>
    chłopcami biegła Karolcia, ciągnąc za sobą Janię.<br>
    — Czytajcie! — powiedział dramatycznie Leszek.<br>
    Od dnia 15 lipca ogród zostanie zamknięty.<br>
    Na placu tym zbudowana będzie wielka restauracja.<br>
    Podpisano: Prezydent Miasta.<br>
    — Od piętnastego lipca, to znaczy od kiedy? — spytała<br>
    Karolcia.<br>
    — Nie Wiecie od kiedy? — oburzyła się jakaś mamusia, która<br>
    trzymała za rękę dwoje dzieci. — Od piętnastego, to znaczy od<br>
    jutra. To znaczy, że już od jutra moje dzieciaki nie będą miały<br>
    gdzie się bawić!<br>
    — He, he, ale będzie można wstąpić na dobry obiadek —<br>
    wtrącił jakiś grubas. Ale kobiety zakrzyczały go.<br>
    — Moje dzieci też będą musiały przez cały sierpień biegać po<br>
    brudnym, ciasnym podwórku! — wołała któraś. — Co to za<br>
    zarządzenie, moja pani, które dzieci krzywdzi!<br>
    — I gdzie teraz pójdą te nasze dzieciaki? — oburzył się jakiś<br>
    tatuś. — Mój chłopak chciałby cały dzień bawić się w Indian. A<br>
    czy można bawić się dobrze w Indian w mieszkaniu?<br>
    — Nie można, skądże! — odpowiedzieli wszyscy.<br>
    — To co na to poradzimy? — spytała jakaś pani z małym<br>
    dzieckiem w wózeczku.<br>
    — Jak to: co? Trzeba by do Prezydenta pójść i powiedzieć mu<br>
    o tym! — odpowiedziało kilka osób.<br>
    — A gdzie jest ten Prezydent?<br>
    — Pewnie w Ratuszu — powiedziała jakaś staruszka, która<br>
    odprowadzała do ogrodu swojego małego wnuczka.<br>
    — Tak, ale czy nas wpuszczą do Ratusza? — spytał jakiś<br>
    chudy pan w okularach. — Słyszałem, że bardzo trudno jest<br>
    dostać się do Prezydenta.<br>
    — Podobno trzeba przejść przez sto siedemnaście pokoi! —<br>
    poufnie szeptała pewna grubiutka paniusia z dzieckiem na<br>
    ręku. — Słyszałam o tym od mojej ciotki, która sprząta niektóre<br>
    z tych pokoi. W każdym z nich siedzi co najmniej jeden<br>
    urzędnik, ale często jest ich dwóch albo trzech. Wszyscy oni po<br>
    kolei pytają, po co się idzie do Prezydenta. Albo nawet każą<br>
    pisać to na dużym arkuszu papieru.<br>
    — Bez kleksów i bez błędów, bo inaczej nie przyjmują —<br>
    wtrącił chudy pan w okularach.<br>
    — Tak, a poza tym trzeba, żeby do takiego zapisanego<br>
    papieru, który nazywa się podaniem, były jeszcze załączniki.<br>
    — A co to są załączniki? — zainteresowała się Karolcia.<br>
    — Takie różne rzeczy, które się załącza do tego podania —<br>
    wyjaśniała dalej grubiutka paniusia z dzieckiem.<br>
    — No dobrze — wtrącił teraz Piotr — jakby już ktoś napisał<br>
    takie podanie bez błędu za pomocą słownika ortograficznego,<br>
    to co?<br>
    — Jak to: co? — oburzył się ktoś.<br>
    — To co by było? Toby Prezydent je przeczytał?<br>
    — Aha! Zaraz przeczytał! A przedtem jeszcze jest sekretarz<br>
    aibo sekretarka. A może niejedna! I woźni też są, i w ogóle<br>
    może akurat być jakieś posiedzenie i Prezydent w ogóle może<br>
    nie mieć czasu!<br>
    — Tak, tak — wszyscy teraz stali zasmuceni i kiwali głowami.<br>
    Bo co tu zrobić, żeby ten ogród zachować? W końcu tak się<br>
    smutnie wszystkim zrobiło, że mamy zaczęły pochlipywać, a<br>
    dziewczynki to już nawet głośno płakać. Staruszek z<br>
    wnuczkiem udawał, że ma kaszel, a chudy pan w okularach<br>
    chustkę z kieszeni wydobył i coś tam mruczał, że mu piasek
    niby wpadł do oka. Chłopcy trzymali się jako tako, ale też im<br>
    było niewesoło. Wreszcie któraś mama powiedziała:<br>
    — Pobawcie się jeszcze, dzieci kochane! Tylko przez<br>
    dzisiejszy dzień ten ogród jest wasz.<br>
    Zegar na pobliskiej wieży wybił właśnie jakąś godzinę.<br>
    — A która to już? — ktoś spytał.<br>
    — Dziesięć naliczyłam — odpowiedziała mama niemowlęcia<br>
    — to znaczy dziesiąta.<br>
    — Dziesiąta — powtórzyli Piotr i Karolcia. — Dziesiąta!<br>
    </p>
</body>
</html>