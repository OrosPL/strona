<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Prezydent prowadził samochód doskonale. Zgrabnie wymijali<br>
    autobusy i tramwaje, okrążali place i właśnie mieli przejechać<br>
    jeden z pięciu mostów miejskich, gdy naraz ktoś na ulicy<br>
    przystanął i zawołał:<br>
    — Patrzcie na to czerwone auto! Jedzie bez kierowcy! A w<br>
    aucie jadą dwa małe lwy!<br>
    Teraz już wszyscy patrzyli na czerwony wóz, w którym<br>
    odbywała się tymczasem błyskawiczna narada: co robić.<br>
    — Chyba znów musimy być widzialni! — powiedziała<br>
    Karolcia. Ale Piotr przeciwstawił się temu.<br>
    — Nie możemy znów całej roboty zwalać na koralik. Jedźmy<br>
    dalej!<br>
    Ba, dobrze to powiedzieć, ale wykonać znacznie trudniej!<br>
    Przede wszystkim na skrzyżowaniach ulic i przy krawężnikach<br>
    gromadziły się tłumy przechodniów: wszyscy koniecznie chcieli<br>
    zobaczyć auto, które jedzie samo, bez kierowcy, a po drugie,<br>
    chcieli też na własne oczy obejrzeć jadące autem lwy.<br>
    — Zatrzymać auto! Zatrzymać! — zaczęli teraz wołać<br>
    niektórzy. A inni znów domagali się, aby schwytać lwy.<br>
    — Trzeba je oddać do Ogrodu Zoologicznego! — krzyczeli. —<br>
    Jeszcze się rzucą na kogo!<br>
    — Uciekajmy! — błagały lwy. — Wcale nie chcemy dostać się<br>
    do Ogrodu Zoologicznego.<br>
    — Musimy się jakoś przebić — postanowił Piotr.<br>
    Prezydent poparł go:<br>
    — Postaramy się umknąć — powiedział przez zaciśnięte zęby.<br>
    Musiał teraz bardzo uważać — prowadzenie auta w tych<br>
    warunkach wcale nie było łatwe. Ale Prezydent dawał sobie<br>
    doskonale radę na wszystkich skrzyżowaniach ulic, gdy naraz<br>
    na jednym skrzyżowaniu policjant dał znak, aby zatrzymać<br>
    auto. Ale czy można zatrzymać auto, w którym nie ma nikogo<br>
    przy kierownicy? Wobec tego policjant z otwartymi ze<br>
    zdumienia ustami patrzał tylko za oddalającym się wozem. Po<br>
    chwili jednak zeskoczył ze swego stanowiska i zaalarmował<br>
    wszystkie posterunki:<br>
    — Uwaga! Czerwone auto pędzi samo przez miasto! Nikogo<br>
    nie ma przy kierownicy, a w aucie siedzą dwa lwy i okropnie<br>
    ryczą!<br>
    Lwy co prawda wcale nie ryczały, ale policjant powiedział<br>
    tak, żeby wszystko wyglądało jak najbardziej groźnie.<br>
    Alarm oczywiście poskutkował. Natychmiast w całym mieście<br>
    zaczęły wyć syreny, a przez głośniki ktoś mówił grubym<br>
    głosem:<br>
    — Uwaga! Uwaga! Czerwone auto przebiega ulice miasta i<br>
    zagraża bezpieczeństwu mieszkańców! A w aucie pełno jest<br>
    okropnie drapieżnych lwów! Uwaga! Zatrzymać wóz!<br>
    — Co teraz zrobimy? — spytał Prezydent. Był po prostu w<br>
    rozpaczy. Bardzo mu się podobała ta wyprawa i wcale nie miał<br>
    ochoty zatrzymywać się.<br>
    — Jedziemy dalej — zdecydowali Piotr i Karolcia.<br>
    — Ale co będzie, jeśli złapią nas na skrzyżowaniu ulic, kiedy<br>
    staniemy w szeregu zatrzymanych pojazdów?<br>
    — Czy musimy jechać przez skrzyżowania ulic? — spytał<br>
    Piotr. — Chyba jest jakaś ulica, która się nie krzyżuje?<br>
    — Oczywiście — przypomniał sobie Prezydent. — Sam nawet<br>
    dokonywałem jej uroczystego otwarcia. To jest autostrada<br>
    naokoło miasta.<br>
    Jeszcze parę ulic, gdzie był mały ruch i prawie wcale nie było<br>
    posterunków policyjnych, i znaleźli się na gładkiej, szerokiej<br>
    szosie.<br>
    — To właśnie ta autostrada — zawołał Prezydent, który znów<br>
    odzyskał dobry humor. — Czy chcecie pojeździć trochę naokoło<br>
    miasta?<br>
    — Bardzo chętnie! — odpowiedzieli wszyscy, to znaczy Piotr,<br>
    Karolcia i oba lwy.<br>
    — Bardzo chętnie, ale niezbyt długo, bo przecież jeszcze<br>
    musimy zdążyć na Kwiatową.<br>
    Lwy nawet zaproponowały, aby auto zatrzymało się na<br>
    chwilę, żeby mogły pobiegać trochę po trawie i rozprostować<br>
    łapy, które im porządnie zdrętwiały od tego ciągłego udawania,<br>
    że są kamienne.<br>
    — No dobrze — zgodził się Prezydent — pobiegajcie przez<br>
    chwilę, ale niedługo!<br>
    Lwy, uszczęśliwione swobodą, wyskoczyły z auta, które<br>
    zatrzymało się na skraju autostrady, i zaczęły dla<br>
    rozprostowania łap biegać najpierw w kółko, a potem gonić się<br>
    w ósemki, gdy tymczasem niewidzialna trójka w aucie<br>
    zastanawiała się, jak teraz najbezpieczniej będzie dojechać na<br>
    Kwiatową, do ogrodu.<br>
    — Mnie się zdaje, że trzeba jechać przed siebie, a potem<br>
    musimy skręcić w lewo — radził Piotr.<br>
    Rada była może i dobra, gdyby nie to, że na szosie rozległy się<br>
    naraz głośne sygnały samochodowe.<br>
    Nie ulegało najmniejszej wątpliwości, że nadjeżdżało jakieś<br>
    auto. Czyżby pogoń wpadła na ich trop?<br>
    W istocie, jakiś wóz pędził z tak niezwykłą szybkością, że<br>
    zaledwie zdążyli ukryć w pobliskich zaroślach czerwone auto.<br>
    Najgorsze jednak było to, że rozbawione lwy nie zdążyły się<br>
    ukryć. Jeden z nich biegał właśnie beztrosko po zielonej trawie<br>
    z zerwanym kwiatkiem w pysku, a drugi przewrócił się na<br>
    grzbiet i machał wesoło łapami, gdy nadjechał pościg.<br>
    Było to ogromne auto, z którego natychmiast wyskoczyła<br>
    Filomena ze swoim ogromnym parasolem, a za nią kilku<br>
    strażników miejskich. Zaledwie cała trójka — to znaczy Piotr,<br>
    Karolcia i Prezydent — zdążyła nadbiec z pomocą, Filomena i<br>
    strażnicy już dopadli biednych lwów. Zaczęła się walka — ale<br>
    była to walka nierówna. Co prawda lwy broniły się bohatersko,<br>
    ale były to przecież zupełnie małe lwy, a strażnicy przywieźli z<br>
    sobą ogromną siatkę z niezmiernie grubych sznurów i właśnie<br>
    w tę siatkę lwy schwytali. Potem załadowali je na wóz i wśród<br>
    okrzyków Filomeny: „Do Zoo! Trzeba je.zawieźć do Zoo!” —<br>
    odjechali szybko w kierunku Ogrodu Zoologicznego.<br>
    — Trzeba je ratować! — krzyknęła Karolcia, gdy tylko<br>
    odjechali. — Musimy ocalić lwy!<br>
    — To nie ulega wątpliwości! — zgodził się Prezydent. — Tylko<br>
    jak to zrobimy? Zdaje się, że musiałbym wystosować pismo do<br>
    dyrekcji Ogrodu Zoologicznego. W tym wypadku sprawa może<br>
    się przewlec i nie wiem, czy prędzej jak za rok zdołamy je<br>
    uwolnić!<br>
    Był bardzo tym zmartwiony.<br>
    — Za rok?! — krzyknęła Karolcia. — To niemożliwe!<br>
    — Musimy je uwolnić natychmiast — zdecydował Piotr —<br>
    siadajmy do auta i jedźmy! Panie Prezydencie, proszę siadać<br>
    przy kierownicy!<br>
    — Ale dokąd mamy pojechać?<br>
    — Do Zoo — odpowiedział Piotr.</p>
</body>
</html>