<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Prezydent prowadził samochód doskonale. Zgrabnie wymijali
    autobusy i tramwaje, okrążali place i właśnie mieli przejechać
    jeden z pięciu mostów miejskich, gdy naraz ktoś na ulicy
    przystanął i zawołał:
    — Patrzcie na to czerwone auto! Jedzie bez kierowcy! A w
    aucie jadą dwa małe lwy!
    Teraz już wszyscy patrzyli na czerwony wóz, w którym
    odbywała się tymczasem błyskawiczna narada: co robić.
    — Chyba znów musimy być widzialni! — powiedziała
    Karolcia. Ale Piotr przeciwstawił się temu.
    — Nie możemy znów całej roboty zwalać na koralik. Jedźmy
    dalej!
    Ba, dobrze to powiedzieć, ale wykonać znacznie trudniej!
    Przede wszystkim na skrzyżowaniach ulic i przy krawężnikach
    gromadziły się tłumy przechodniów: wszyscy koniecznie chcieli
    zobaczyć auto, które jedzie samo, bez kierowcy, a po drugie,
    chcieli też na własne oczy obejrzeć jadące autem lwy.
    — Zatrzymać auto! Zatrzymać! — zaczęli teraz wołać
    niektórzy. A inni znów domagali się, aby schwytać lwy.
    — Trzeba je oddać do Ogrodu Zoologicznego! — krzyczeli. —
    Jeszcze się rzucą na kogo!
    — Uciekajmy! — błagały lwy. — Wcale nie chcemy dostać się
    do Ogrodu Zoologicznego.
    — Musimy się jakoś przebić — postanowił Piotr.
    Prezydent poparł go:
    — Postaramy się umknąć — powiedział przez zaciśnięte zęby.
    Musiał teraz bardzo uważać — prowadzenie auta w tych
    warunkach wcale nie było łatwe. Ale Prezydent dawał sobie
    doskonale radę na wszystkich skrzyżowaniach ulic, gdy naraz
    na jednym skrzyżowaniu policjant dał znak, aby zatrzymać
    auto. Ale czy można zatrzymać auto, w którym nie ma nikogo
    przy kierownicy? Wobec tego policjant z otwartymi ze
    zdumienia ustami patrzał tylko za oddalającym się wozem. Po
    chwili jednak zeskoczył ze swego stanowiska i zaalarmował
    wszystkie posterunki:
    — Uwaga! Czerwone auto pędzi samo przez miasto! Nikogo
    nie ma przy kierownicy, a w aucie siedzą dwa lwy i okropnie
    ryczą!
    Lwy co prawda wcale nie ryczały, ale policjant powiedział
    tak, żeby wszystko wyglądało jak najbardziej groźnie.
    Alarm oczywiście poskutkował. Natychmiast w całym mieście
    zaczęły wyć syreny, a przez głośniki ktoś mówił grubym
    głosem:
    — Uwaga! Uwaga! Czerwone auto przebiega ulice miasta i
    zagraża bezpieczeństwu mieszkańców! A w aucie pełno jest
    okropnie drapieżnych lwów! Uwaga! Zatrzymać wóz!
    — Co teraz zrobimy? — spytał Prezydent. Był po prostu w
    rozpaczy. Bardzo mu się podobała ta wyprawa i wcale nie miał
    ochoty zatrzymywać się.
    — Jedziemy dalej — zdecydowali Piotr i Karolcia.
    — Ale co będzie, jeśli złapią nas na skrzyżowaniu ulic, kiedy
    staniemy w szeregu zatrzymanych pojazdów?
    — Czy musimy jechać przez skrzyżowania ulic? — spytał
    Piotr. — Chyba jest jakaś ulica, która się nie krzyżuje?
    — Oczywiście — przypomniał sobie Prezydent. — Sam nawet
    dokonywałem jej uroczystego otwarcia. To jest autostrada
    naokoło miasta.
    Jeszcze parę ulic, gdzie był mały ruch i prawie wcale nie było
    posterunków policyjnych, i znaleźli się na gładkiej, szerokiej
    szosie.
    — To właśnie ta autostrada — zawołał Prezydent, który znów
    odzyskał dobry humor. — Czy chcecie pojeździć trochę naokoło
    miasta?
    — Bardzo chętnie! — odpowiedzieli wszyscy, to znaczy Piotr,
    Karolcia i oba lwy.
    — Bardzo chętnie, ale niezbyt długo, bo przecież jeszcze
    musimy zdążyć na Kwiatową.
    Lwy nawet zaproponowały, aby auto zatrzymało się na
    chwilę, żeby mogły pobiegać trochę po trawie i rozprostować
    łapy, które im porządnie zdrętwiały od tego ciągłego udawania,
    że są kamienne.
    — No dobrze — zgodził się Prezydent — pobiegajcie przez
    chwilę, ale niedługo!
    Lwy, uszczęśliwione swobodą, wyskoczyły z auta, które
    zatrzymało się na skraju autostrady, i zaczęły dla
    rozprostowania łap biegać najpierw w kółko, a potem gonić się
    w ósemki, gdy tymczasem niewidzialna trójka w aucie
    zastanawiała się, jak teraz najbezpieczniej będzie dojechać na
    Kwiatową, do ogrodu.
    — Mnie się zdaje, że trzeba jechać przed siebie, a potem
    musimy skręcić w lewo — radził Piotr.
    Rada była może i dobra, gdyby nie to, że na szosie rozległy się
    naraz głośne sygnały samochodowe.
    Nie ulegało najmniejszej wątpliwości, że nadjeżdżało jakieś
    auto. Czyżby pogoń wpadła na ich trop?
    W istocie, jakiś wóz pędził z tak niezwykłą szybkością, że
    zaledwie zdążyli ukryć w pobliskich zaroślach czerwone auto.
    Najgorsze jednak było to, że rozbawione lwy nie zdążyły się
    ukryć. Jeden z nich biegał właśnie beztrosko po zielonej trawie
    z zerwanym kwiatkiem w pysku, a drugi przewrócił się na
    grzbiet i machał wesoło łapami, gdy nadjechał pościg.
    Było to ogromne auto, z którego natychmiast wyskoczyła
    Filomena ze swoim ogromnym parasolem, a za nią kilku
    strażników miejskich. Zaledwie cała trójka — to znaczy Piotr,
    Karolcia i Prezydent — zdążyła nadbiec z pomocą, Filomena i
    strażnicy już dopadli biednych lwów. Zaczęła się walka — ale
    była to walka nierówna. Co prawda lwy broniły się bohatersko,
    ale były to przecież zupełnie małe lwy, a strażnicy przywieźli z
    sobą ogromną siatkę z niezmiernie grubych sznurów i właśnie
    w tę siatkę lwy schwytali. Potem załadowali je na wóz i wśród
    okrzyków Filomeny: „Do Zoo! Trzeba je.zawieźć do Zoo!” —
    odjechali szybko w kierunku Ogrodu Zoologicznego.
    — Trzeba je ratować! — krzyknęła Karolcia, gdy tylko
    odjechali. — Musimy ocalić lwy!
    — To nie ulega wątpliwości! — zgodził się Prezydent. — Tylko
    jak to zrobimy? Zdaje się, że musiałbym wystosować pismo do
    dyrekcji Ogrodu Zoologicznego. W tym wypadku sprawa może
    się przewlec i nie wiem, czy prędzej jak za rok zdołamy je
    uwolnić!
    Był bardzo tym zmartwiony.
    — Za rok?! — krzyknęła Karolcia. — To niemożliwe!
    — Musimy je uwolnić natychmiast — zdecydował Piotr —
    siadajmy do auta i jedźmy! Panie Prezydencie, proszę siadać
    przy kierownicy!
    — Ale dokąd mamy pojechać?
    — Do Zoo — odpowiedział Piotr.</p>
</body>
</html>