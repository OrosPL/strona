<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Czerwone auto cicho zatrzymało się przed bocznym wejściem<br>
    do Ogrodu Zoologicznego. Tak bowiem zostało postanowione,<br>
    że aby nie zwracać uwagi, wóz Prezydenta stanie skromnie przy<br>
    tym wejściu, przez które wchodzili tylko pracownicy Zoo. A zaś<br>
    cała trójka<br>
    — Prezydent, Karolcia i Piotr — i tak przecież wejdzie bez<br>
    żadnego trudu. Nie darmo byli niewidzialni.<br>
    Udało się im doskonale. Szli teraz jeszcze pustymi alejkami,<br>
    gdyż tłum zwiedzających przybywał zazwyczaj dopiero po<br>
    południu, i zastanawiali się, gdzie też mogą być ich lwy. Mijali<br>
    klatki z małpkami i rodziną niedźwiedzi, nie zważali na wrzaski<br>
    w ptaszami, tylko rozglądali się pilnie, czy nie zauważą czegoś,<br>
    co by wskazywało na to, gdzie umieszczono ich przyjaciół.<br>
    Wreszcie na końcu ogrodu w pobliżu sadzawki, w której<br>
    mieszkały foki, zauważyli podejrzany ruch.<br>
    — Biegnijmy tam — zakomenderował Piotr i puścili się pędem.<br>
    Ale Prezydent w żadnym wypadku nie mógł za nimi nadążyć.<br>
    — Trochę już zapomniałem biegać — tłumaczył się z<br>
    zawstydzeniem. — Czy nie możemy iść nieco wolniej?<br>
    — A przez ten czas zamkną na zawsze nasze lwy! —<br>
    denerwował się Piotr. Jednocześnie jednak żal mu się zrobiło<br>
    Prezydenta, który był ogromnie zadyszany.<br>
    — Już wiem! — krzyknął naraz Piotr. Obok przechodziły<br>
    właśnie dwa wielbłądy, które dozorca puścił luzem, żeby trochę<br>
    zażyły swobody. — Pojedziemy tam na wielbłądach! Proszę<br>
    wsiadać na pierwszego, panie Prezydencie, a my z Karolcią<br>
    pojedziemy na tym drugim!<br>
    — Nie wiem, czy potrafię — wyjąkał Prezydent. Ale widać<br>
    było od razu, że ma ogromną ochotę przejechać się na<br>
    wielbłądzie.<br>
    — Przez całe życie o tym marzyłem, żeby kiedyś dosiąść<br>
    takiego rumaka pustyni!<br>
    — Na pewno pan potrafi — dodali mu odwagi Piotr i Karolcia<br>
    i pomogli wgramolić się na grzbiet zwierzęcia, które zresztą<br>
    okazało się łagodne i cierpliwe. Sami umieścili się na drugim<br>
    wielbłądzie.<br>
    — A teraz jazda! — zakomenderował Piotr.<br>
    Całe szczęście, że personel Zoo był w tej chwili zajęty<br>
    oglądaniem dziwnej odmiany małych lwów przywiezionych<br>
    przez Filomenę! Nikt więc nie zwrócił uwagi na galopujące<br>
    wielbłądy, na których nie było widać jeźdźców; ci, jak<br>
    wiadomo, byli niewidzialni. Gdy zatrzymali się w pobliżu<br>
    zbiegowiska, dobiegły ich piskliwe okrzyki Filomeny:<br>
    — Trzeba te lwy zaraz zamknąć w klatce! Są ogromnie<br>
    niebezpieczne! Uważajcie!<br>
    I widać było, jak podskakiwała, wymachując parasolem. Nos<br>
    znów miała wydłużony i mocno zaczerwieniony na czubku.<br>
    — Co wobec tego zrobimy? — zapytał Prezydent. I dodał z<br>
    westchnieniem: — Nigdy nie lubiłem tej Filomeny, ale nie<br>
    wiedziałem, że to taka niedobra czarownica.<br>
    — Jeszcze jak niedobra! — mruknęła Karolcia<br>
    Nie było jednak czasu na zastanawianie się nad charakterem<br>
    Filomeny. Trzeba było przede wszystkim zastanowić się nad<br>
    tym, jak uratować i wyzwolić lwy.<br>
    Siedziały już właśnie w wielkiej klatce. Były zrozpaczone i<br>
    widocznie straciły nadzieję na uwolnienie.<br>
    — Trzeba za wszelką cenę otworzyć klatkę — szepnęła Karolcia.<br>
    — Zaraz to zrobimy! — oświadczył beztrosko Piotr. — Mam<br>
    doskonały pomysł.<br>
    — E, boję się, że żaden pomysł tu nie pomoże!<br>
    — Poczekaj, najpierw posłuchaj mojego planu. Musimy<br>
    przede wszystkim postarać się o to, by ten cały tłum ludzi<br>
    oddalił się od klatki, a potem...<br>
    — No dobrze spróbuję — zgodziła się po chwili Karolcia,<br>
    wysłuchawszy dalszego ciągu planu Piotra. — Ja postaram się<br>
    jakoś odciągnąć ich uwagę, a tymczasem ty i pan Prezydent<br>
    uwolnijcie lwy.<br>
    — Zobaczysz, że to się uda! — zawołał Piotr z otuchą. — Tylko<br>
    jazda do roboty!<br>
    Po małej chwili zaczęły rzeczywiście dziać się w Zoo<br>
    najzupełniej dziwne rzeczy. Tak dziwne, że zgromadzeni przy<br>
    klatce nowych lwów dozorcy, a nawet i sam pan dyrektor Zoo,<br>
    nigdy nic podobnego w życiu nie widzieli. Bowiem ni stąd, ni<br>
    zowąd na wybiegu dla słoni wszystkie słonie ustawiły się<br>
    rzędem, podniosły trąby do góry i zaczęły po swojemu trąbić.<br>
    Każdy się z łatwością domyślił, że to była zmowa. Karolcia<br>
    pobiegła do słoni i namówiła je, aby zachowywały się w ten<br>
    sposób. Czar bowiem niebieskiego koralika miał tę właściwość,<br>
    że chociaż ktoś był niewidzialny dla ludzi, to jednak był<br>
    zupełnie widzialny dla zwierząt, które doskonale znają się na<br>
    czarodziejskich historiach. I oczywiście słonie doskonale<br>
    wiedziały, kim jest Filomena.<br>
    Ryk słoni zaniepokoił wszystkich pracowników Zoo. Z<br>
    dyrektorem na czele pobiegli natychmiast w tamtą stronę. W<br>
    dodatku do ryku słoni przyłączyły swój głos foki, które, jak<br>
    wiadomo, po pierwsze, są bardzo mądre, a po drugie, bardzo<br>
    śmiesznie kwiczą. Jedna z nich, aby dłużej utrzymać uwagę<br>
    dyrektora i dozorców, zaczęła jak szalona fikać koziołki w<br>
    wodzie.<br>
    Dyrektor teraz zupełnie nie wiedział, co robić. Nie zajmował<br>
    się już małymi lewkami dziwnej rasy, przywiezionymi przez<br>
    zwariowaną paniusię z parasolem. „A może słonie i foki<br>
    niebezpiecznie zachorowały?” — pomyślał i zaraz kazał wezwać<br>
    lekarza zwierząt.<br>
    W ten sposób Filomena została sama jedna przy klatce,<br>
    uczepiona jej prętów. Usiłowała dosięgnąć lwów parasolem i<br>
    wrzeszczała jakieś niemądre słowa. A była tym tak zajęta, iż<br>
    wcale nie zauważyła, że małe małpki, kapucynki, którym, ze<br>
    względu na ich poprawne zachowanie, wolno było pozostawać<br>
    na swobodzie, siedzą na pobliskim drzewie i przyglądają się jej<br>
    z zainteresowaniem. Nie ulegało wątpliwości, że wiedziały, kim<br>
    jest naprawdę Filomena, i że natychmiast postanowiły<br>
    dopomóc lwom oraz Karolci i Piotrowi.<br>
    Korzystając więc z tego, że dyrektor Zoo i dozorcy pobiegli do<br>
    słoni i fok, małpki zaatakowały Filomenę. Stało się to niemal<br>
    błyskawicznie. Dwie z nich zeskoczyły z drzewa wprost na<br>
    śmieszny kapelusz Filomeny i wsunęły go jej tak mocno na<br>
    oczy, że nic nie widziała. Zgodny chór słoni zagłuszył zupełnie<br>
    w tej chwili okrzyki Filomeny, miotającej się i rozzłoszczonej<br>
    jak stado najgorszych tygrysów.<br>
    Korzystając z tego kapucynki szybko otworzyły klatkę. Tego<br>
    tylko było trzeba! Lewki szybko i zwinnie wymknęły się z niej.<br>
    — Biegnijcie zaraz, jak najszybciej, razem z Prezydentem do<br>
    auta, a my was dogonimy — rozkazał Piotr.<br>
    — A co będzie z wami? — martwiły się lwy.<br>
    — Damy sobie radę, nie bójcie się! Przecież jesteśmy<br>
    niewidzialni! Uciekajcie jak najprędzej!<br>
    Wobec tego lwy razem z samym Prezydentem pobiegły w<br>
    stronę bocznego wyjścia, a Karolcia i Piotr zajęli się Filomeną.<br>
    Wepchnięcie jej teraz do pustej klatki było dziełem jednej<br>
    chwili. Kapucynki, zachwycone tym pomysłem, skakały z gałęzi<br>
    na gałąź, piszcząc z uciechy tak przeraźliwie, że Piotr zaczął się<br>
    obawiać, czy teraz one nie ściągną na siebie uwagi dozorców.<br>
    Ale na szczęście lwy i foki dostarczały im jeszcze dosyć zajęcia.<br>
    Po zamknięciu klatki Filomena zdołała wreszcie ściągnąć<br>
    kapelusz i gdy spostrzegła, że jest uwięziona, zawyła dziko:<br>
    — Ha! Nie ujdziecie mej pomście! — i rzuciła się, aby<br>
    wyłamać kraty.<br>
    Jednak to się jej nie udało. Próbowała zresztą rozgryźć<br>
    żelazne pręty, ale i ten pomysł był jak najzupełniej chybiony.<br>
    Skakała więc tylko ze złości aż po sam wierzch klatki i<br>
    rozczapierzała swe szponia-ste palce — wyglądała jak bardzo<br>
    dziwny stwór. A potem wskoczyła na zawieszoną w klatce<br>
    suchą gałąź i zaczepiła się o nią nogami. Nos jej się przy tym<br>
    znów ogromnie wydłużył, a włosy miała rozczochrane i zjeżone.<br>
    — Uciekajmy teraz! — zawołała Karolcia.<br>
    — Uciekajmy! — powtórzył Piotr. Ale jeszcze przedtem na<br>
    białej deseczce, która była zawieszona na klatce, przekreślił<br>
    napisane tam słowo „lwy” i napisał znalezioną w kieszeni<br>
    czerwoną kredką:<br>
    dziwne zwieżę<br>
    Potem, żegnani okrzykami kapucynek, dosiedli znów<br>
    wielbłądów i błyskawicznie znaleźli się przy bramie, gdzie<br>
    czekał na nich niewidzialny Prezydent z lwami, które tym<br>
    razem przezornie ukryte były w bagażniku.<br>
    — No, to jedźmy! — zawołał na ich widok Prezydent i<br>
    nacisnął starter.<br>
    — Zaraz, chwileczkę — zatrzymał go Piotr — zdaje mi się, że<br>
    coś jest nie w porządku...<br>
    — Cóż znowu się stało? — zaniepokoił się Prezydent.<br>
    — Zdaje mi się, że w tym napisie, który zostawiłem na klatce<br>
    z Filomeną, zrobiłem błąd. Jak się pisze „zwierzę”, proszę<br>
    pana, „ż” czy „rz”?<br>
    — Zaraz, zaraz — zaczął się zastanawiać Prezydent — zdaje<br>
    mi się jednak, że...<br>
    Ale nie zdążył dokończyć, gdyż znów przeraźliwie zawyły<br>
    syreny.<br>
    — Uciekajmy! — wrzasnął wobec tego Piotr i czerwony wóz<br>
    błyskawicznie ruszył z miejsca.</p>
</body>
</html>