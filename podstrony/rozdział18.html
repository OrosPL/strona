<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Czerwone auto cicho zatrzymało się przed bocznym wejściem
    do Ogrodu Zoologicznego. Tak bowiem zostało postanowione,
    że aby nie zwracać uwagi, wóz Prezydenta stanie skromnie przy
    tym wejściu, przez które wchodzili tylko pracownicy Zoo. A zaś
    cała trójka
    — Prezydent, Karolcia i Piotr — i tak przecież wejdzie bez
    żadnego trudu. Nie darmo byli niewidzialni.
    Udało się im doskonale. Szli teraz jeszcze pustymi alejkami,
    gdyż tłum zwiedzających przybywał zazwyczaj dopiero po
    południu, i zastanawiali się, gdzie też mogą być ich lwy. Mijali
    klatki z małpkami i rodziną niedźwiedzi, nie zważali na wrzaski
    w ptaszami, tylko rozglądali się pilnie, czy nie zauważą czegoś,
    co by wskazywało na to, gdzie umieszczono ich przyjaciół.
    Wreszcie na końcu ogrodu w pobliżu sadzawki, w której
    mieszkały foki, zauważyli podejrzany ruch.
    — Biegnijmy tam — zakomenderował Piotr i puścili się
    pędem.
    Ale Prezydent w żadnym wypadku nie mógł za nimi nadążyć.
    — Trochę już zapomniałem biegać — tłumaczył się z
    zawstydzeniem. — Czy nie możemy iść nieco wolniej?
    — A przez ten czas zamkną na zawsze nasze lwy! —
    denerwował się Piotr. Jednocześnie jednak żal mu się zrobiło
    Prezydenta, który był ogromnie zadyszany.
    — Już wiem! — krzyknął naraz Piotr. Obok przechodziły
    właśnie dwa wielbłądy, które dozorca puścił luzem, żeby trochę
    zażyły swobody. — Pojedziemy tam na wielbłądach! Proszę
    wsiadać na pierwszego, panie Prezydencie, a my z Karolcią
    pojedziemy na tym drugim!
    — Nie wiem, czy potrafię — wyjąkał Prezydent. Ale widać
    było od razu, że ma ogromną ochotę przejechać się na
    wielbłądzie.
    — Przez całe życie o tym marzyłem, żeby kiedyś dosiąść
    takiego rumaka pustyni!
    — Na pewno pan potrafi — dodali mu odwagi Piotr i Karolcia
    i pomogli wgramolić się na grzbiet zwierzęcia, które zresztą
    okazało się łagodne i cierpliwe. Sami umieścili się na drugim
    wielbłądzie.
    — A teraz jazda! — zakomenderował Piotr.
    Całe szczęście, że personel Zoo był w tej chwili zajęty
    oglądaniem dziwnej odmiany małych lwów przywiezionych
    przez Filomenę! Nikt więc nie zwrócił uwagi na galopujące
    wielbłądy, na których nie było widać jeźdźców; ci, jak
    wiadomo, byli niewidzialni. Gdy zatrzymali się w pobliżu
    zbiegowiska, dobiegły ich piskliwe okrzyki Filomeny:
    — Trzeba te lwy zaraz zamknąć w klatce! Są ogromnie
    niebezpieczne! Uważajcie!
    I widać było, jak podskakiwała, wymachując parasolem. Nos
    znów miała wydłużony i mocno zaczerwieniony na czubku.
    — Co wobec tego zrobimy? — zapytał Prezydent. I dodał z
    westchnieniem: — Nigdy nie lubiłem tej Filomeny, ale nie
    wiedziałem, że to taka niedobra czarownica.
    — Jeszcze jak niedobra! — mruknęła Karolcia
    Nie było jednak czasu na zastanawianie się nad charakterem
    Filomeny. Trzeba było przede wszystkim zastanowić się nad
    tym, jak uratować i wyzwolić lwy.
    Siedziały już właśnie w wielkiej klatce. Były zrozpaczone i
    widocznie straciły nadzieję na uwolnienie.
    — Trzeba za wszelką cenę otworzyć klatkę — szepnęła Karolcia.
    — Zaraz to zrobimy! — oświadczył beztrosko Piotr. — Mam
    doskonały pomysł.
    — E, boję się, że żaden pomysł tu nie pomoże!
    — Poczekaj, najpierw posłuchaj mojego planu. Musimy
    przede wszystkim postarać się o to, by ten cały tłum ludzi
    oddalił się od klatki, a potem...
    — No dobrze spróbuję — zgodziła się po chwili Karolcia,
    wysłuchawszy dalszego ciągu planu Piotra. — Ja postaram się
    jakoś odciągnąć ich uwagę, a tymczasem ty i pan Prezydent
    uwolnijcie lwy.
    — Zobaczysz, że to się uda! — zawołał Piotr z otuchą. — Tylko
    jazda do roboty!
    Po małej chwili zaczęły rzeczywiście dziać się w Zoo
    najzupełniej dziwne rzeczy. Tak dziwne, że zgromadzeni przy
    klatce nowych lwów dozorcy, a nawet i sam pan dyrektor Zoo,
    nigdy nic podobnego w życiu nie widzieli. Bowiem ni stąd, ni
    zowąd na wybiegu dla słoni wszystkie słonie ustawiły się
    rzędem, podniosły trąby do góry i zaczęły po swojemu trąbić.
    Każdy się z łatwością domyślił, że to była zmowa. Karolcia
    pobiegła do słoni i namówiła je, aby zachowywały się w ten
    sposób. Czar bowiem niebieskiego koralika miał tę właściwość,
    że chociaż ktoś był niewidzialny dla ludzi, to jednak był
    zupełnie widzialny dla zwierząt, które doskonale znają się na
    czarodziejskich historiach. I oczywiście słonie doskonale
    wiedziały, kim jest Filomena.
    Ryk słoni zaniepokoił wszystkich pracowników Zoo. Z
    dyrektorem na czele pobiegli natychmiast w tamtą stronę. W
    dodatku do ryku słoni przyłączyły swój głos foki, które, jak
    wiadomo, po pierwsze, są bardzo mądre, a po drugie, bardzo
    śmiesznie kwiczą. Jedna z nich, aby dłużej utrzymać uwagę
    dyrektora i dozorców, zaczęła jak szalona fikać koziołki w
    wodzie.
    Dyrektor teraz zupełnie nie wiedział, co robić. Nie zajmował
    się już małymi lewkami dziwnej rasy, przywiezionymi przez
    zwariowaną paniusię z parasolem. „A może słonie i foki
    niebezpiecznie zachorowały?” — pomyślał i zaraz kazał wezwać
    lekarza zwierząt.
    W ten sposób Filomena została sama jedna przy klatce,
    uczepiona jej prętów. Usiłowała dosięgnąć lwów parasolem i
    wrzeszczała jakieś niemądre słowa. A była tym tak zajęta, iż
    wcale nie zauważyła, że małe małpki, kapucynki, którym, ze
    względu na ich poprawne zachowanie, wolno było pozostawać
    na swobodzie, siedzą na pobliskim drzewie i przyglądają się jej
    z zainteresowaniem. Nie ulegało wątpliwości, że wiedziały, kim
    jest naprawdę Filomena, i że natychmiast postanowiły
    dopomóc lwom oraz Karolci i Piotrowi.
    Korzystając więc z tego, że dyrektor Zoo i dozorcy pobiegli do
    słoni i fok, małpki zaatakowały Filomenę. Stało się to niemal
    błyskawicznie. Dwie z nich zeskoczyły z drzewa wprost na
    śmieszny kapelusz Filomeny i wsunęły go jej tak mocno na
    oczy, że nic nie widziała. Zgodny chór słoni zagłuszył zupełnie
    w tej chwili okrzyki Filomeny, miotającej się i rozzłoszczonej
    jak stado najgorszych tygrysów.
    Korzystając z tego kapucynki szybko otworzyły klatkę. Tego
    tylko było trzeba! Lewki szybko i zwinnie wymknęły się z niej.
    — Biegnijcie zaraz, jak najszybciej, razem z Prezydentem do
    auta, a my was dogonimy — rozkazał Piotr.
    — A co będzie z wami? — martwiły się lwy.
    — Damy sobie radę, nie bójcie się! Przecież jesteśmy
    niewidzialni! Uciekajcie jak najprędzej!
    Wobec tego lwy razem z samym Prezydentem pobiegły w
    stronę bocznego wyjścia, a Karolcia i Piotr zajęli się Filomeną.
    Wepchnięcie jej teraz do pustej klatki było dziełem jednej
    chwili. Kapucynki, zachwycone tym pomysłem, skakały z gałęzi
    na gałąź, piszcząc z uciechy tak przeraźliwie, że Piotr zaczął się
    obawiać, czy teraz one nie ściągną na siebie uwagi dozorców.
    Ale na szczęście lwy i foki dostarczały im jeszcze dosyć zajęcia.
    Po zamknięciu klatki Filomena zdołała wreszcie ściągnąć
    kapelusz i gdy spostrzegła, że jest uwięziona, zawyła dziko:
    — Ha! Nie ujdziecie mej pomście! — i rzuciła się, aby
    wyłamać kraty.
    Jednak to się jej nie udało. Próbowała zresztą rozgryźć
    żelazne pręty, ale i ten pomysł był jak najzupełniej chybiony.
    Skakała więc tylko ze złości aż po sam wierzch klatki i
    rozczapierzała swe szponia-ste palce — wyglądała jak bardzo
    dziwny stwór. A potem wskoczyła na zawieszoną w klatce
    suchą gałąź i zaczepiła się o nią nogami. Nos jej się przy tym
    znów ogromnie wydłużył, a włosy miała rozczochrane i zjeżone.
    — Uciekajmy teraz! — zawołała Karolcia.
    — Uciekajmy! — powtórzył Piotr. Ale jeszcze przedtem na
    białej deseczce, która była zawieszona na klatce, przekreślił
    napisane tam słowo „lwy” i napisał znalezioną w kieszeni
    czerwoną kredką:
    dziwne zwieżę
    Potem, żegnani okrzykami kapucynek, dosiedli znów
    wielbłądów i błyskawicznie znaleźli się przy bramie, gdzie
    czekał na nich niewidzialny Prezydent z lwami, które tym
    razem przezornie ukryte były w bagażniku.
    — No, to jedźmy! — zawołał na ich widok Prezydent i
    nacisnął starter.
    — Zaraz, chwileczkę — zatrzymał go Piotr — zdaje mi się, że
    coś jest nie w porządku...
    — Cóż znowu się stało? — zaniepokoił się Prezydent.
    — Zdaje mi się, że w tym napisie, który zostawiłem na klatce
    z Filomeną, zrobiłem błąd. Jak się pisze „zwierzę”, proszę
    pana, „ż” czy „rz”?
    — Zaraz, zaraz — zaczął się zastanawiać Prezydent — zdaje
    mi się jednak, że...
    Ale nie zdążył dokończyć, gdyż znów przeraźliwie zawyły
    syreny.
    — Uciekajmy! — wrzasnął wobec tego Piotr i czerwony wóz
    błyskawicznie ruszył z miejsca.</p>
</body>
</html>