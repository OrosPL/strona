<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Przy obiedzie wszyscy w domu — oprócz Karolci —
    rozmawiali o niezwykłych historiach, które wydarzyły się tego
    dnia. To znaczy, mama i ciotka Agata opowiadały o tej dziwnej
    nieznajomej.
    — Jakaś nienormalna osoba — denerwowała się jeszcze
    mama — bałam się, żeby nie zrobiła krzywdy Karolci!
    — E, na mnie nie zrobiła wrażenia takiej groźnej — broniła
    ciotka Agata — a nawet wiesz, co ci powiem, Aniu (bo mama
    ma na imię Ania) — otóż chwilami wydawała mi się nawet
    podobna trochę do naszej Karolci. Byłam przekonana, że to
    jakaś daleka nasza krewna.
    — W każdym razie na przyszłość nie należy nie wiadomo
    kogo wpuszczać do mieszkania — zakończył rozmowę tatuś. I
    zaproponował mamie, że może pójdą do kina.
    — Ja dziś chętnie zostanę w domu — oświadczyła ciotka. —
    Mam masę roboty.
    — A Karolcia pójdzie wcześniej spać — zadecydowała mama.
    — Uważam, że jest jakaś niewyraźna. Może się zaziębiła?! Czy
    nie sądzisz, Agatko, że należałoby jej zmierzyć temperaturę?
    Ciotka Agata była tego samego zdania. Karolcia wyglądała
    niewyraźnie. Może to początki odry?
    Nic więc nie pomogły zapewnienia Karolci, że czuje się
    zupełnie dobrze. Zaledwie zatrzasnęły się drzwi za mamą i
    tatusiem, ciotka Agata posłała łóżko i zaczęła namawiać
    Karolcię do położenia się. W końcu Karolcia zgodziła się — bo
    przypomniała sobie, że przecież musi pomyśleć o całej masie
    niezmiernie ważnych rzeczy związanych z błękitnym
    koralikiem — a jak wiadomo, o rzeczach poważnych zawsze
    najlepiej myśli się wtedy, kiedy się leży w łóżku. Powiedziała
    więc:
    — Dobrze, ciociu, położę się. Ale małe światło będzie się
    długo paliło.
    — Oczywiście, że małe światło będzie się długo paliło —
    skwapliwie przytaknęła ciotka — dopóki nie zaśniesz. A teraz
    zmierz temperaturę.
    Ale temperatury żadnej nie było. Tylko czy można zasnąć,
    jeśli się ma takie kłopoty z koralikiem?
    — Będę ostrożniej wypowiadała swoje życzenia — postanawia
    Karolcia — bo nie wiem, co może z tego wyniknąć. I chyba
    trzeba będzie nawlec go na jakąś bardzo mocną nitkę. Może
    najlepiej na jedwabną, różową. Jest taka w maminym
    koszyczku z przyborami do szycia. Tak, ta różowa nitka będzie
    doskonała. Mama kiedyś mówiła, że trudno ją zerwać. I przy
    tym można będzie nosić ją na szyi, pod sukienką. Ale to tak,
    żeby nikt nie zauważył. Bo dopiero zacznie się dopytywanie: A
    co to? A po co to?
    Karolcia wydobyła z chusteczki koralik i położyła go na dłoni,
    żeby mu się dobrze przyjrzeć jeszcze raz.
    — Nie śpisz, Karolciu? — zajrzała naraz przez drzwi ciotka
    Agata.
    — Nie, ciociu, jeszcze nie jestem śpiąca.
    — A może byś coś zjadła?
    Bo ciotka Agata zawsze uważa, że jedzenie jest najlepszym
    środkiem na wszystkie choroby i na zmęczenie, i nawet na
    wszystkie kłopoty.
    — Nie, ciociu, nie, dziękuję — broni się Karolcia.
    — A może ci usmażyć omlecik?
    — Nie, nie.
    — A pokaż rękę, bo zdaje mi się, że jednak jesteś jakaś
    rozpalona. Cóż ty znowu masz tutaj? Aha, to jest, zdaje się,
    guziczek od twojej bluzeczki, zaraz ci go przyszyję, tylko
    przyniosę okulary.
    — Kiedy to nie jest guziczek! — krzyknęła z przerażeniem
    Karolcia. — Niech ciocia go nie przyszywa!
    — A mnie się zdaje, że to guziczek! — upierała się ciotka
    Agata, obracając w palcach koralik. — Że też ja nigdy nie
    pamiętam o tych moich okularach! I zawsze je gdzieś zostawię.
    Żebym je miała na nosie, tobym zaraz zobaczyła, co to jest...
    Ledwie ciotka wypowiedziała te słowa — okulary cicho
    przyfrunęły z sąsiedniego pokoju i usadowiły się na jej nosie.
    — No, patrzcie — zdziwiła się ciotka Agata — a przecież je
    mam! Że też ich nie zauważyłam! Niech no ja się teraz przyjrzę,
    co to jest właściwie... Rzeczywiście! Miałaś rację! To wcale nie
    jest guziczek, tylko jakiś koralik. Nawet dość ładny. Tylko co
    komu po jednym koraliku? Ale słuchaj, Karolciu, powiedz tak
    naprawdę, a może byś coś zjadła? Nie? E, tylko tak mówisz, a
    na pewno zjadłabyś tak na przykład, no co?! No, powiedzmy,
    ciastko z kremem. Co?
    — Nie, nie — zaprzeczyła gwałtownie Karolcia — ale oddaj mi
    już, ciociu, ten mój koralik.
    — Zaraz! Zaraz — ciotka obracała dalej koralik w palcach i
    mówiła teraz z rozmarzeniem — bo ja, przyznam ci się, chętnie
    bym zjadła ciastko z kremem. Nawet nie jedno. Przyznam ci
    się, że nawet więcej. Mogłabym zjeść całą tacę ciastek.
    — Ach! Nie mów tego ciociu! — chciała krzyknąć Karolcia.
    Ale było już za późno.
    Wokoło — na stoliku, na krześle, na półce z książkami, ba,
    nawet na oknie stały tace pełne ciastek z kremem. Co gorsza,
    przybywało ich coraz więcej.
    — Karolciu — zawołała ze zdumieniem ciotka Agata — czyżby
    ktoś przysłał nam tyle ciastek? A może to są dziś moje
    imieniny, tylko ja o tym zapomniałam? Ach! Jakie pyszne
    ciastka! Spróbuj!
    — Wcale nie spróbuję! — wrzasnęła niezupełnie grzecznie
    Karolcia. Ale zaraz poprawiła się: — To znaczy, bardzo
    dziękuję!
    Zerwała się szybko z łóżka i błyskawicznie pochwyciła
    porzucony przez ciotkę na stoliku koralik. Tace z ciastkami
    napływały dalej.
    „Kiedyś przecież skończą się te ciastka — myślała Karolcia. —
    Właściwie szkoda, że nie ma dziś u nas gości”.
    Wtem jak na zamówienie ktoś zadzwonił. Karolcia
    zdrętwiała. No tak, oczywiście nieopatrznie pomyślała o tych
    gościach, i już są.
    — Pójdę otworzyć — powiedziała ciotka, skacząc między
    tacami pełnymi ciastek. Jak się okazało, dzwonił listonosz.
    — Dobry wieczór — powiedział — przechodziłem akurat w
    pobliżu i tak sobie pomyślałem — dlaczego nie miałbym
    państwa odwiedzić. No i odwiedziłem.
    — Proszę bardzo — zapraszała gościnnie ciotka Agata —
    dobrze, że pan przyszedł, mamy dziś pyszne ciastka.
    Listonosz jadł ciastka bardzo szybko i co chwila jak kot
    oblizywał swoje długie i sumiaste wąsy, ale ciastek nie
    ubywało.
    „Co to będzie — myślała z trwogą Karolcia — jeśli on sam nie
    zje tych ciastek”.
    Ale za chwilę znów rozległ się dzwonek i weszli jacyś państwo
    z oficyny z trojgiem dzieci.
    — Przyszliśmy z wizytą — powiedzieli i od razu zabrali się do
    jedzenia.
    — Proszę, niech państwo pozwolą — zapraszała gościnnie
    ciotka. — Co prawda ja państwa jeszcze nie znam, ale to nic nie
    szkodzi.
    Wtem znów ktoś zadzwonił. Była to jakaś pani w kapeluszu i
    z parasolem.
    — Dzień dobry — powiedziała, choć to był już wieczór — czy
    nie przeszkadzam?
    — Skądże znowu — odpowiedziała ciotka Agata, przy czym o
    mało co nie udławiła się, bo ciągle sama też jadła te ciastka. —
    Może pani spróbuje? Zdaje się, że dziś są moje imieniny.
    — Dziękuję — kiwnęła głową pani w kapeluszu i z parasolem.
    I niby to jadła ciastka, ale jednocześnie rozglądała się po
    pokoju.
    — Czy pani czegoś szuka? — spytała ciotka Agata.
    — Nie, to znaczy tak — zaczęła plątać się nieznajoma. —
    Zgubiłam drobiazg, który właściwie nikomu i na nic nie jest
    potrzebny. Czy pani czasem go nie widziała? Taki nieduży
    niebieski koralik...
    — Czy to ten? — spytała ciotka oblizując się i wzięła do ręki
    koralik, który Karolcia na chwilę położyła na swojej kołdrze.
    — Tak! To ten! — wrzasnęła radośnie nieznajoma.
    I Karolcia dopiero teraz spostrzegła, że jest ona niezmiernie
    podobna do tej-sprzedającej z działu zabawek w domu
    towarowym. Tak, ależ tak, ma taki sam długi, spiczasty nos!
    Tak! Nie ulega najmniejszej wątpliwości! To jest Filomena!
    I Karolcia błyskawicznie w ostatniej chwili zdołała wyrwać
    koralik z ręki ciotki Agaty.
    — To mój koralik — zasyczała Filomena (bowiem już nie
    ulegało wątpliwości, że to ona była). I wyciągając szponiaste
    palce powiedziała groźnie: — Oddaj mi natychmiast!
    Ale zanim zdołała go odebrać — Karolcia wypowiedziała w
    myśli życzenie, aby ciastka, goście i Filomena zniknęli jak
    najszybciej z jej pokoju, a ciotka Agata o wszystkim
    zapomniała. Zostało ono zresztą błyskawicznie spełnione. W
    pokoju paliła się niewielka lampka z abażurem — zwana przez
    Karolcię małym światłem, a w fotelu przy łóżku drzemała
    ciotka Agata, która zbudziła się po chwili, mrucząc:
    — Ależ miałam śmieszny sen: śniły mi się ciastka z kremem.
    Było ich bardzo dużo. No, ale już śpij, Karolciu! Już pora.
    </p>
</body>
</html>