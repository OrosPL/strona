<!DOCTYPE html>
<html>  
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Właściwie wszystko zaczęło się zupełnie zwyczajnie. Tak jak<br>
    zawsze w dniu przeprowadzki. To znaczy, że tego dnia wszyscy<br>
    wstali o wiele wcześniej niż zwykle, śniadanie zjadło się szybko<br>
    i nikt nie pilnował Karolci, żeby wypiła mleko, a potem zaraz<br>
    przyszli mężczyźni w niebieskich kombinezonach i zaczęli<br>
    wynosić skrzynie z książkami i innymi rzeczami oraz meble.<br>
    Wtedy najpierw okazało się, że ściana w tym miejscu, gdzie<br>
    stała szafa z książkami, jest o wiele jaśniejsza niż reszta ściany,<br>
    potem okazało się, że za starym koszem, w którym były różne<br>
    niepotrzebne ścinki materiałów i nie noszone suknie mamy,<br>
    myszki zrobiły sobie małe, śmieszne, szare gniazdko, teraz<br>
    zresztą zupełnie puste, i że wreszcie w szparze podłogi, gdzie<br>
    stał dawniej kredens, niebieszczy się niebieski, podłużny jak<br>
    fasolka koralik.<br>
    Zupełnie nie było wiadomo, skąd się tam wziął, gdyż ani<br>
    Karolcia, ani mama, ani ciotka Agata nigdy nie miały takich<br>
    koralików. Karolcia chciała koniecznie ten koralik wydłubać ze<br>
    szpary, bo wydał się jej bardzo ładny, ale zaraz o tym<br>
    zapomniała, bo jak to zawsze przy przeprowadzce — na nic nie<br>
    ma czasu: wszyscy się śpieszą zupełnie nie wiadomo dlaczego,<br>
    są zdenerwowani i wołają: „Karolciu, nie przeszkadzaj!”<br>
    Przypomniała sobie o tym koraliku dopiero wtedy, kiedy<br>
    okazało się, że ma pojechać do nowego mieszkania taksówką<br>
    razem z ciotką Agatą i że ta taksówka już czeka przed domem.<br>
    Nie zważając więc na pełne oburzenia okrzyki ciotki Agaty,<br>
    zawróciła z podwórka i wpadła do zupełnie już pustego pokoju,<br>
    w którym podłoga pokryta była podartymi papierami, słomą od<br>
    pakowania szkła i kurzem. Rozejrzała się niespokojnie, ale<br>
    zaraz odetchnęła z ulgą — koralik niebieszczył się w pełnej<br>
    kurzu szparze podłogi. Po prostu można by powiedzieć, że<br>
    jaśniał jakimś przedziwnie pięknym blaskiem. Wydał się teraz<br>
    Karolci jeszcze ładniejszy niż przedtem. Przyklękła i szybko,<br>
    przy pomocy jakiejś drzazgi, która leżała w pobliżu, wydobyła<br>
    koralik ze szpary.<br>
    — Karolciu! — rozległ się rozpaczliwy, rozdzierający okrzyk<br>
    ciotki Agaty.<br>
    — Idę! Już idę! — odpowiedziała Karolcia i zbiegła ze<br>
    schodów. Koralik mocno ściskała w dłoni, bo bała się go<br>
    zgubić. I mimo że ciotka Agata bardzo gniewała się o to, jak<br>
    powiedziała, „bieganie nie wiadomo po co” — Karolcia była<br>
    ogromnie szczęśliwa. W zaciśniętej dłoni czuła podłużny,<br>
    twardy kształt koralika.<br>
    — Na litość boską! Prędzej! — wołała tymczasem ciotka. —<br>
    Musimy zaraz jechać na Kwiatową. Proszę pana — zwróciła się<br>
    do szofera taksówki — niech pan nas zawiezie na Kwiatową<br>
    numer dwadzieścia! Tylko możliwie szybko!<br>
    Szofer taksówki odwrócił się, mrugnął porozumiewawczo do<br>
    Karolci, sprawdził, czy drzwiczki są dobrze zamknięte, i<br>
    oświadczył pogodnie:<br>
    — No, to jedziemy!<br>
    Ba! Dobrze to powiedzieć: jedziemy! Ale jechać, jak się<br>
    okazuje, jest o wiele trudniej. Zupełnie jakby wszystkie<br>
    taksówki i autobusy, i samochody ciężarowe, i tramwaje, i<br>
    trolejbusy umówiły się, że akurat spotkają się na jezdni o tej<br>
    godzinie! Taki był tłok wszelkich pojazdów.<br>
    — Cóż za korek! — narzekał kierowca. — Ani rusz nie można<br>
    się przepchnąć! Teraz taka pora, że najwięcej jeżdżą! Ba, żeby<br>
    to tak moja taksóweczka mogłą pofrunąć, tobyśmy dopiero<br>
    szybko zajechali na Kwiatową, co, córeczko?<br>
    I odwrócił się do Karolci.<br>
    — Pewnie że to byłoby dobrze — grzecznie przytaknęła<br>
    Karolcia — ja też bym chciała, żeby mogła fruwać!<br>
    W tejże chwili Karolcia uczuła jakby lekkie szarpnięcie i ze<br>
    zdumieniem zauważyła, że taksówka powoli zaczęła unosić się<br>
    ponad ulicą, ponad stłoczonymi autami i sunącymi po szynach<br>
    tramwajami, przeskoczyła nawet lekko nad dachami domów.<br>
    Karolcia spojrzała na ciotkę Agatę — co też ciotka Agata o<br>
    tym myśli? Ale ciotka drzemała i kiwała się miękko i<br>
    rozkosznie w takt lekkich podskoków fruwającej taksówki.<br>
    Wobec tego Karolcia zwróciła się do kierowcy:<br>
    — Proszę pana!<br>
    Ale kierowca tylko obejrzał<br>
    się, uśmiechnął porozumiewawczo<br>
    i mruknął:<br>
    — Dobra jest!<br>
    Właśnie zgrabnie ominął<br>
    wieżę ratuszową i skręcił ponad<br>
    dachem jakiegoś wysokiego<br>
    domu.<br>
    — Ależ to jest ten wielki dom<br>
    towarowy — zdziwiła się<br>
    Karolcia.<br>
    Kierowca zgodnie skinął<br>
    głową i zapytał uprzejmie:<br>
    — Czy masz ochotę tu<br>
    wstąpić? Jeśli chcesz, możemy<br>
    zatrzymać się na chwilę.<br>
    — Och! Ooooooczywiście... —<br>
    wyjąkała Karolcia — ale czy to<br>
    będzie możliwe?<br>
    — Naturalnie, zupełnie możliwe<br>
    — zapewnił kierowca.<br>
    Karolcia spojrzała niespokojnie<br>
    na ciotkę, która właśnie<br>
    obudziła się.<br>
    — Zdaje się, że macie ochotę<br>
    zawadzić o dom towarowy? —<br>
    zauważyła pogodnie. Po czym<br>
    dodała ochoczo: — Ja też<br>
    chętnie tu zajrzę! Chciałabym<br>
    kupić sobie kapelusz!<br>
    Wobec tego zatrzymamy się<br>
    na wysokości trzeciego piętra. To będzie najwygodniej —<br>
    zdecydował kierowca.<br>
    — Będę panu niezmiernie wdzięczna — odpowiedziała<br>
    grzecznie ciotka Agata — właśnie marzę o kapeluszu z fiołkami!<br>
    Ledwie to powiedziała, taksówka zawisła na wysokości<br>
    trzeciego piętra i zgrabnie wjechała do wnętrza przez otwarte,<br>
    wielkie okno. Nikogo to jakoś nie zdziwiło.<br>
    — Podjechałem tak, aby było wygodniej — kierowca był<br>
    bardzo z siebie zadowolony. — Poczekam tu.<br>
    — Chciałabym tylko zobaczyć pokoik dla lalki — wyjaśniła<br>
    Karolcia, gdy tymczasem ciotka Agata wylądowała już przy<br>
    ladzie z kapeluszami i przymierzała wszystkie po kolei.<br>
    Pokoiki dla lalek — w dziale zabawek — były niezwykle<br>
    piękne. Zwłaszcza jeden z różowymi mebelkami był po prostu<br>
    prześliczny!<br>
    — Czy chcesz coś kupić? — spytała jedna ze sprzedających.<br>
    — Kup ten różowy pokoik dla lalek. Widzisz? Ma elektryczne<br>
    oświetlenie. A przy pokoiku jest łazienka. Kup ten pokoik. Albo<br>
    może wolisz tę lalkę? Patrz, jakie ma wspaniałe włosy. Można<br>
    je nie tylko czesać, ale i myć. Przyjemnie byłoby mieć lalkę,<br>
    której można umyć głowę, prawda?<br>
    — Prawda — szepnęła zachwycona Karolcia.<br>
    — No, więc kup sobie coś z tych zabawek.<br>
    — Kiedy nie mam pieniędzy — wyznała z zawstydzeniem<br>
    Karolcia.<br>
    — Och — sprzedająca machnęła ręką i uśmiechnęła się<br>
    dziwnie<br>
    — pieniądze wcale nie są potrzebne. Wystarczy, jeśli mi po<br>
    prostu dasz ten niebieski koralik, który dziś znalazłaś...<br>
    Karolcia dopiero teraz przypomniała sobie o koraliku. Skąd<br>
    ta pani wie o nim?... Pełna zdumienia sięgnęła do kieszeni,<br>
    gdzie go wsunęła, gdy w tej chwili podbiegł do niej kierowca<br>
    taksówki. Ku wielkiemu zdziwieniu Karolci krzyknął srogo do<br>
    sprzedającej:<br>
    — Co, chciałabyś zdobyć koralik, prawda? Ale to ci się nie<br>
    uda!<br>
    O nie! Ja cię znam!<br>
    A potem chwycił mocno Karolcię za rękę i pociągnął za sobą.<br>
    — Musimy zaraz stąd odjechać! Oj, Karolciu — pokiwał głową<br>
    — jak można być tak lekkomyślną! Miałem wrażenie, że gotowa<br>
    jesteś oddać swój niebieski koralik Filomenie.<br>
    — Filomenie? — zdumiała się Karolcia. — Kto to jest?<br>
    — Jak to, nie wiesz? — kierowca zdenerwował się ogromnie.<br>
    — Nie wiesz, że to jest najbardziej chytra z czarownic? Znam<br>
    ją, moja droga! Ja też, kiedy byłem małym chłopaczkiem,<br>
    miałem... niebieski koralik. I też taka sama Filomena, kropka w<br>
    kropkę podobna, chciała mi go zabrać... Uciekajmy! — krzyknął<br>
    naraz. Biegł teraz szybko, ciągnąc Karolcię za sobą. Po drodze<br>
    zawadzili o dział kapeluszy damskich, przy którym ciotka<br>
    Agata z rozmarzonym wyrazem twarzy przymierzała właśnie<br>
    trochę śmieszny kapelusik z fiołkami.<br>
    — Nie mamy ani chwili do stracenia! — powiedział do ciotki<br>
    kierowca i nie czekając, co na to odpowie, chwycił ją za rękę.<br>
    Motor taksówki warczał niecierpliwie, gdy wszyscy troje<br>
    znaleźli się już w jej wnętrzu.<br>
    — Ruszamy do domu! — zawołał kierowca. — Uciekajmy!<br>
    Filomena nas goni!<br>
    — To jest,czarownica, ciociu! — wyjaśniła śpiesznie Karolcia.<br>
    Rzeczywiście! Od strony lady z zabawkami biegła z rozwianym<br>
    włosem Filomena. Dopiero teraz Karolcia zauważyła, że ma<br>
    bardzo długi, spiczasty nos, trochę podobny do bocianiego<br>
    dzioba. Wyciągała w stronę Karolci szponiaste ręce i coś<br>
    wołała. Ale nie wiadomo co, gdyż w domu towarowym jak<br>
    zawsze panował ogromny hałas i nie można było dosłyszeć<br>
    niczyjego głosu. Na szczęście Filomena biegła na próżno, gdyż<br>
    taksówka już szybowała znów ponad ulicami. Karolcia<br>
    koniecznie chciała dowiedzieć się od kierowcy czegoś więcej o<br>
    tej Filomenie i o koraliku, ale niestety przeszkodziła jej w tym<br>
    ciotka Agata. Zachwycona swoim kapelusikiem z fiołkami<br>
    przeglądała się ciągle w lusterku i żądała, aby Karolcia i<br>
    kierowca podziwiali jej elegancję, zwłaszcza przypięte do<br>
    kapelusika kwiatki.<br>
    — Ależ one są świeże i pachną! — zauważyła ze zdumieniem<br>
    Karolcia. Ciotka Agata nie traktowała jednak tego faktu jako<br>
    czegoś nadzwyczajnego, tylko po prostu uśmiechała się i nuciła<br>
    jakąś piosenkę.<br>
    Naraz taksówka silnie szarpnęła.<br>
    — Co się stało? — zdziwiła się Karolcia.<br>
    — Przyjechaliśmy już na miejsce — powiedział kierowca —<br>
    oto ulica Kwiatowa numer dwadzieścia, tak jak panie sobie<br>
    życzyły. Należy się dziewięć złotych i dwadzieścia groszy.<br>
    Ciotka Agata zaraz zaczęła szperać w swojej dużej torbie i<br>
    szukać drobnych, a kiedy już zapłaciła, szybko wygramoliła się<br>
    z taksówki.<br>
    — Prędzej, prędzej, Karolciu! Mama i tatuś już na pewno<br>
    czekają na nas!<br>
    Karolcia chciała jeszcze koniecznie porozmawiać z kierowcą,<br>
    ale gdzie tam! Ciotka Agata schwyciła co prędzej Karolcię za<br>
    rękę i pociągnęła ją w stronę nowego domu. Karolcia zdążyła<br>
    tylko jeszcze odwrócić głowę w stronę taksówkarza.<br>
    Uśmiechnął się do niej i kiwnął głową na pożegnanie, po czym<br>
    odjechał.<br>
    — Musimy poszukać teraz tego naszego mieszkania —<br>
    mruczała tymczasem ciotka — zaraz, zaraz, mieszkania siedem,<br>
    to chyba będzie tu! O, jest nawet dzwonek. — I ciotka Agata<br>
    energicznie nacisnęła guziczek. Po krótkiej chwili w otwartych<br>
    drzwiach ukazała się mama.<br>
    — O, jesteście nareszcie! Cóżeście tak długo jechały?<br>
    Karolcia już miała zamiar opowiedzieć coś niecoś o<br>
    niezwykłej jeździe i wytłumaczyć jakoś tę wizytę w domu<br>
    towarowym, gdy ciotka Agata jak gdyby nigdy nic powiedziała:<br>
    — Jak to: długo? Taksówka jechała jak szalona.<br>
    — Ale cóż to, Agatko? Masz jakiś nowy kapelusz? — zdziwiła<br>
    się mama. — A te kwiatki przy nim? Przecież to żywe fiołki,<br>
    tylko że już zwiędły.<br>
    — Nie mam pojęcia, skąd ten kapelusz wziął się na mojej<br>
    głowie — wyznała z ogromnym zdumieniem ciotka.<br>
    </p>
</body>
</html>