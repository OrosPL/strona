<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Wcale nie jest tak łatwo, gdy się jest niewidzialnym,<br>
    przyjechać do domu w zatłoczonym autobusie. Ale całe<br>
    szczęście, że się to jakoś udało, i wreszcie Karolcia i Piotr<br>
    znaleźli się w domu. Że drzwi były zamknięte, to też jeszcze nie<br>
    było najgorsze, bo ostatecznie zawsze można było zadzwonić i<br>
    gdy ciotka Agata, mrucząc gniewnie na głupie dowcipy<br>
    chuliganów, którzy dzwonią i uciekają, otworzyła drzwi, udało<br>
    się szybko wsunąć do mieszkania. Ale najgorsze było to, że<br>
    mama jeszcze nie wróciła do domu!<br>
    — A jeśli przypadkiem koralik wypadnie twojej mamie z<br>
    kieszeni? — powtarza Piotr.<br>
    — Oj, nie martw się naprzód — uspokajała go Karolcia. Ale<br>
    naprawdę sama też tym się trochę martwiła. Bo co by było,<br>
    gdyby tak na przykład, wyjmując z kieszeni chusteczkę albo<br>
    rękawiczki, mama wyrzuciła niechcący koralik. Strach<br>
    pomyśleć — wtedy musieliby już do końca życia zostać<br>
    niewidzialni.<br>
    — Ja tymczasem polecę i zobaczę, co u mnie w domu słychać<br>
    — przypomniał sobie Piotr. — I zaraz wrócę. Tylko pamiętaj,<br>
    jak zadzwonię, musisz mi zaraz sama otworzyć, bo ciotka Agata<br>
    może się rozgniewać i wcale do drzwi nie podejść.<br>
    — Dobrze, ale przyjdź jak najszybciej! Bo co ja tu sama, i w<br>
    doda-tku niewidzialna będę robić? — westchnęła Karolcia. —<br>
    I taka jestem okropnie głodna.<br>
    — Ja też! — przyznał się Piotr. — Pierniczki były świetne, ale<br>
    nie jest to takie prawdziwe jedzenie.<br>
    — Wracaj szybko, to się naradzimy, może jakoś uda się coś<br>
    zjeść. Tylko nie trzaskaj głośno drzwiami, kiedy będziesz<br>
    wychodził, bo ciotka zno- się zdenerwuje. A potem wszystko<br>
    będzie na mnie.<br>
    — A gdyby tak ciotka Agata zjadła kawałek serduszka w<br>
    czekoladzie, to może by się nie gniewała na ciebie? — wpadł na<br>
    pomysł Piotr.<br>
    — Wiesz? To byłoby dobre. Gdyby tylko zechciała zjeść!<br>
    Czekaj, spróbuję jakoś jej podsunąć.<br>
    Po chwili na kredensie w kuchni leżała zgrabnie zawinięta<br>
    paczuszka, na której znajdowała się kartka z nagryzmolonymi<br>
    w pośpiechu słowami:<br>
    Dla kochanej Cioci Agaty od Karolci, żeby Ciocia koniecznie<br>
    spróbowała, jakie to dobre.<br>
    Jak na złość ciotka krzątała się przy kuchence gazowej, gdzie<br>
    akurat zapiekała makaron z szynką. Była widać trochę<br>
    zagniewana, bo mruczała coś pod nosem i mocno, z hałasem<br>
    przesuwała garnki. Wreszcie podeszła po coś do kredensu i <br>
    zobaczyła paczuszkę. Trochę jeszcze gniewna, przeczytała list,<br>
    ale widać była ciekawa, co paczuszka zawiera, bo otworzyła ją<br>
    szybko. Czekoladowe serduszka wyglądały niezmiernie<br>
    apetycznie, a w dodatku pachniały tak, że nikt nie mógł się temu<br>
    zapachowi oprzeć i koniecznie musiał zaraz ugryźć chociaż<br>
    mały kawałek. Tak też zrobiła i ciotka Agata. I w tej chwili —<br>
    ledwie przełknęła pierwszy kęs, już od razu poweselała.<br>
    Pomrukując teraz z zadowolenia, zjadła pierniczek do końca.<br>
    — Przepyszne — orzekła — ach, ta Karolcia! To złote dziecko!<br>
    Że też pomyślała o tej swojej starej ciotce.<br>
    W tej chwili rozległ się dźwięk dzwonka. Nie ulegało<br>
    wątpliwości — to dzwonił Piotr. Karolcia rzuciła się pędem do<br>
    przedpokoju, aby mu otworzyć, ale ciotka Agata nie dała się<br>
    wyprzedzić, o nie! Chyżo przebiegła przedpokój i szeroko<br>
    otworzyła drzwi, za którymi stał niewidzialny Piotr. Ale<br>
    pomimo to, że nikogo nie zobaczyła, nie gniewała się tym<br>
    razem, tylko zachichotała.<br>
    — Ach, to jakiś urwis dzwoni! Ale to nic nie szkodzi! — I<br>
    nucąc wesoło, ciotka Agata wróciła do kuchni.<br>
    — No i co? — spytała Karolcia Piotra. — Co się dzieje u ciebie<br>
    w domu?!<br>
    — Na szczęście mama i tatuś jeszcze nie wrócili. Zostawiłem<br>
    kartkę, że niedługo przyjdę, żeby się nie martwili. Chciałem coś<br>
    zjeść, ale nic w domu nie było, bo mama miała kupić wszystko<br>
    po drodze.<br>
    — E, u nas jest masa jedzenia. A ciotka Agata coś pierze w<br>
    łazience. Chodźmy więc śmiało do kuchni!<br>
    Ciotka Agata oczywiście dziwiła się potem bardzo, dlaczego<br>
    jest tak mało mleka w dzbanku i skąd się wzięły na stole dwie<br>
    brudne szklanki po mleku, kiedy przecież była najpewniejsza<br>
    pod słońcem, że wszystkie szklanki umyła już rano. Siedziała<br>
    na stołku kuchennym rozmyślając nad tym, kiedy znów<br>
    zadźwięczał dzwonek przy drzwiach. To była na pewno mama!<br>
    Tak, to była mama z rękami pełnymi paczek.<br>
    — Załatwiłam masę sprawunków — powiedziała mama. —<br>
    Karolcia jest w domu?<br>
    — Jeszcze nie ma, ale zaraz powinna przyjść — uspokoiła mamę<br>
    ciotka — pewnie bawi się na podwórku. Kochane dziecko!<br>
    — Wolałabym, żeby już była w domu — mama nie była zbyt<br>
    zachwycona nieobecnością Karolci. Kładła zakupy na stole i<br>
    zdejmowała rękawiczki.<br>
    — Muszę poczekać, aż mama zdejmie płaszcz — szepnęła<br>
    Karolcia do Piotra. — Rozumiesz, że nie chcę teraz sięgać do<br>
    kieszeni!<br>
    Wreszcie mama zdjęła płaszcz i powiesiła na wieszaku w<br>
    przedpokoju. Karolcia podskoczyła czym prędzej i zanurzyła<br>
    rękę w głębokiej kieszeni. Długo szukała, wreszcie odwróciła<br>
    się do Piotra — nie ma w tej kieszeni! Pewnie się pomyliła! To<br>
    jest ta druga kieszeń!<br>
    Ale w drugiej kieszeni też nie było błękitnego koralika!<br>
    — Mama zgubiła koralik! — jęknęła Karolcia.<br>
    — Co teraz będzie?!!! — zdenerwował się Piotr. — Czy jesteś<br>
    zupełnie pewna, że nie ma?! Szukajmy jeszcze raz.<br>
    Na szczęście mama była w drugim pokoju i opowiadała o<br>
    czymś ciotce. W pewnej chwili wróciła po coś do przedpokoju i<br>
    ku swojemu szalonemu zdziwieniu spostrzegła, że płaszcz,<br>
    który przed chwilą, jak się jej zdawało, powiesiła na wieszaku,<br>
    leży na łóżku, a w dodatku porusza się dziwacznie, zupełnie<br>
    jakby siedziało w nim jakieś zwierzątko.<br>
    — Ach! Ach! — krzyknęła mama — coś siedzi w moim<br>
    płaszczu! Może to szczur?!<br>
    Bo mama bardzo się bała szczurów i myszy.<br>
    — Co się tu dzieje? — zapytał naraz tatuś. Nikt nie słyszał,<br>
    kiedy wszedł do mieszkania, bo mama rozmawiała wtedy z<br>
    ciotką Agatą, a potem krzyczała ze strachu, a znów Karolcia i<br>
    Piotr przez ten czas, bliscy płaczu, szukali koralika i nigdzie nie<br>
    mogli go znaleźć.<br>
    — Zdaje się, że już na zawsze będziemy niewidzialni —<br>
    westchnął Piotr. — Ma to swoje dobre strony, ale nie zawsze.<br>
    Można na przykład nie odrabiać lekcji!<br>
    — I można bawić się w domu towarowym — pocieszająco<br>
    powiedziała Karolcia — ale strasznie mi żal mamy. Bo co powie<br>
    na to, że ma niewidzialną córeczkę. Chyba będzie płakała.<br>
    — A moja mama też będzie się ogromnie martwiła — Piotr<br>
    załamał ręce — no, to co zrobimy?<br>
    — Nie wiem — szepnęła z rezygnacją Karolcia i rozpłakała się<br>
    na dobre.<br>
    — Przeszukajmy te kieszenie jeszcze raz — zaproponował<br>
    Piotr. Ale zaraz musieli odsunąć się od palta, bo właśnie do<br>
    pokoju weszli tatuś i mamusia.<br>
    — Teraz już się to palto nie rusza, widać ten szczur uciekł —<br>
    powiedziała mama, a tatuś odważnie chwycił palto i podniósł je<br>
    do góry.<br>
    Potrząsnął nim przy tym, żeby mamie pokazać, że nic nie ma<br>
    w środku.<br>
    — Coś ci się przywidziało! — powiedział i pocałował mamusię<br>
    na pocieszenie. — Ale, ale, byłbym zapomniał! Przeczytaj<br>
    koniecznie dzisiejsze popołudniowe gazety! Piszą o tym, że dziś<br>
    w domu towarowym działy się niezwykłe rzeczy.<br>
    I tatuś podał mamie gazetę, w której na pierwszej stronie,<br>
    ogromnymi literami było wydrukowane:<br>
    NIESŁYCHANE WYDARZENIE W DOMU TOWAROWYM!<br>
    UDANE POMYSŁY REKLAMOWE!<br>
    LALKA, KTÓRA SAMA CHODZI!<br>
    UCIECZKA SAMOCHODZIKA!<br>
    — A wiesz? Rzeczywiście coś tam takiego było. Co prawda nie<br>
    byłam sama przy tym, ale ludzie byli niesłychanie podnieceni i<br>
    opowiadali o jakiejś maszerującej lalce. Po jakąś kobietę<br>
    przyjechało pogotowie. Ale zdaje się nic poważnego. I jeszcze<br>
    coś: zupełnie przypadkiem jadłam pyszne pierniczki! Wyobraź<br>
    sobie, że rozdawała je dziewczynka w domu Baby Jagi. Ta mała<br>
    była tak podobna do naszej Karolci, że w pierwszej chwili<br>
    pomyślałam, że to ona, i nawet zamachałam do niej ręką.<br>
    Oczywiście, że dopiero potem uprzytomniłam sobie, że to<br>
    niemożliwe, że przecież Karolcia została w domu.<br>
    — A jak już mowa o Karolci — powiedział na to tatuś —<br>
    czemu jej jeszcze nie ma?<br>
    — Kochane dziecko — odpowiedziała na to ciotka Agata —<br>
    wyszła pobawić się z dziećmi. Napisała do mnie karteczkę,<br>
    abym była spokojna. Więc jestem spokojna!<br>
    — Ale ja nie jestem spokojny! — zdenerwował się tatuś. —<br>
    Najwyższy czas, aby była już w domu. Zdaje mi się, że<br>
    powinniśmy siadać do obiadu.<br>
    — Ależ ,oczywiście, że zaraz siadamy — uspokajała tatusia<br>
    ciotka Agata — a Karolcię natychmiast zawołam.<br>
    — Boże, co teraz będzie! — westchnęła Karolcia. A Piotr tylko<br>
    zwiesił głowę. Tymczasem mamusia zaczęła czegoś gwałtownie<br>
    szukać w torebce.<br>
    — Czekaj, czekaj — powiedziała do tatusia — chcę ci jeszcze<br>
    coś pokazać! Wyobraź sobie, że znalazłam coś dziwacznego w<br>
    kieszeni palta...<br>
    — ...W kieszeni palta?!!!!! — Karolcia gwałtownie chwyciła<br>
    rękę Piotra i teraz zamienili się oboje w słuch.<br>
    — Sięgnęłam do kieszeni, aby zapłacić za bilet w autobusie, i<br>
    naraz znalazłam coś ślicznego. Nie wiem, czy to ma jakąś<br>
    wartość, ale być może, że jest to jakiś drogocenny kamyczek, a<br>
    może zupełnie zwyczajne szkiełko. Ale ma taki dziwny blask.<br>
    I mama sięgnęła do torebki, skąd wyjęła portmonetkę. Potem<br>
    z portmonetki wyjęła zawinięty w kawałeczek papieru...<br>
    błękitny koralik.<br>
    Zanim jednak tatuś zdołał przyjrzeć się dziwnemu<br>
    koralikowi, zniknął on nagle z ręki mamusi jak zdmuchnięty.<br>
    — Musiał mi upaść na podłogę... nie mam pojęcia, co się z<br>
    nim stało, ale mówię ci, że był to przedziwny błękitny<br>
    kamyczek, gdzież on się podział?...<br>
    — Mniejsza o to, Aniu — powiedział tatuś — na pewno nie był<br>
    to żaden klejnot. Siadajmy lepiej do obiadu, jestem strasznie<br>
    głodny! Ale niepokoję się, gdzie jest Karolcia?... Chyba już czas,<br>
    żeby była w domu!<br>
    A Karolcia! Domyśliliście się chyba, że to Karolcia porwała<br>
    błyskawicznie z ręki mamy błękitny koralik. Nie miała po<br>
    prostu innego wyjścia. Potem ściskając koralik w dłoni<br>
    pociągnęła za sobą Piotra do przedpokoju,.następnie otworzyła<br>
    po cichu drzwi i wreszcie przystanęła w sieni. Tam natychmiast<br>
    wyszeptała życzenie — aby ona i Piotr znów stali się widzialni. I<br>
    zaraz tak oczywiście się stało.<br>
    — No, teraz możemy zadzwonić — westchnęła Karolcia —<br>
    tym razem biedna ciotka Agata nie będzie się denerwować, że<br>
    na próżno otwiera drzwi.<br>
    — Ale może będzie się gniewała, że późno wracamy —<br>
    zaniepokoił się Piotr.<br>
    — Wcale nie będzie się gniewała! Zapomniałeś, że zjadła<br>
    zaczarowane serduszko w czekoladzie? Zaraz sam się<br>
    przekonasz.<br>
    No i Piotr przekonał się. Naprawdę! Bo ledwie zadzwonili,<br>
    otworzyła im ciotka Agata promieniejąca radością.<br>
    — Kochane dzieci! — wołała. — Są już! Pewnie głodni!<br>
    Piotrze, czy zostaniesz u nas na obiedzie? Karolciu, myj rączki,<br>
    mój skarbie.<br>
    — Dobrze, zaraz umyję rączki — zgodził się skarb, czyli<br>
    Karolcia. Ale Piotr nie chciał zostać na obiedzie. Nie był wcale<br>
    pewien, jak go przyjmą w domu. Przecież jego mama nie jadła<br>
    piernikowych serc w czekoladzie.</p>
</body>
</html>