<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Kiedy zaczyna się to opowiadanie, Karolcia ma osiem lat i<br>
    osiem miesięcy. Jak wygląda Karolcia? Nie jest bardzo duża,<br>
    nie. Mama trochę się tym martwi, bo mamy zawsze chcą, żeby<br>
    dzieci były wysokie i żeby wszyscy kręcili z podziwu głowami,<br>
    mówiąc: Naprawdę? Osiem lat? A wygląda na dziesięć! A<br>
    Karolcia wygląda akurat na tyle, ile ma — ale na pewno jeszcze<br>
    urośnie. Urosną też jeszcze na pewno i Karolcine włosy jasne,<br>
    związane w kitkę. Taka kitka związana ładną wstążką zupełnie<br>
    porządnie wygląda, zwłaszcza że grzywka, która spada na<br>
    Karolcine czoło, jest równiutko przycięta. Wiecie więc już, jak<br>
    Karolcia jest uczesana — teraz jeszcze powiemy, że ma okrągłą<br>
    buzię i trochę wystającą bródkę. A oczy ma takie kocie — duże,<br>
    okrągłe i zielonkawe.<br>
    Tak wygląda Karolcia. Poza tym należy dodać, że Karolcia<br>
    jest jedynaczką, to znaczy, że nie ma ani brata, ani siostry. Ma<br>
    tylko mamusię i tatusia, i ciotkę Agatę, która jest grubiutka i<br>
    zawsze się tym martwi, że wszyscy w domu za mało jedzą.<br>
    Można też jeszcze powiedzieć, że Karolcia za parę dni<br>
    otrzyma świadectwo szkolne, w którym będzie napisane, że<br>
    przechodzi do klasy trzeciej.<br>
    W tej chwili, kiedy spotkaliśmy Karolcię biegnącą do domu,<br>
    ona sama jeszcze nic nie wiedziała o rzeczach niezwykłych,<br>
    które się jej przytrafią. Ale to bardzo często tak bywa — nie<br>
    wiemy, co nas czeka nawet w najbliższej przyszłości.<br>
    Wszystko zaczęło się od tego, że tatuś przyszedł na obiad z<br>
    nowiną o przeprowadzce. Oczywiście jest to nowina nie byle<br>
    jaka — zmiana mieszkania. Cała rodzina miała się<br>
    przeprowadzić do pięknego mieszkania w nowym domu. Miało<br>
    to być mieszkanie nie tylko ładniejsze, ale i większe, i z<br>
    balkonem.<br>
    Wszyscy bardzo ucieszyli się tą nowiną i od razu zostało<br>
    ustalone, że przeprowadzka odbędzie się za tydzień i że trzeba<br>
    już zabierać się do pakowania rzeczy. Poza tym mama i tatuś<br>
    postanowili, że natychmiast po obiedzie pojadą obejrzeć to<br>
    nowe mieszkanie, a Karolcia z nimi nie pojedzie, ponieważ ma<br>
    dużo lekcji do odrobienia. Oczywiście nie było to<br>
    najprzyjemniejsze — bo Karolcia wolałaby zobaczyć to<br>
    mieszkanie z balkonem zamiast uczyć się tabliczki mnożenia,<br>
    ale trudno. Karolcia już się nieraz przekonała, że nie zawsze<br>
    robi się same przyjemne rzeczy.<br>
    To wszystko wydarzyło się tego dnia, kiedy spotkaliśmy<br>
    Karolcię. A potem, już w następnych dniach, było tylko<br>
    pakowanie i pakowanie. Wszyscy byli ogromnie zajęci i przejęci<br>
    przeprowadzką. Karolcia również była zajęta — musiała<br>
    przecież w jednej ze skrzyń przywiezionych ż takiego biura,<br>
    które załatwia przeprowadzki, ułożyć swoje książki i zabawki.<br>
    Tatuś co prawda trochę się skrzywił, gdy zobaczył, że Karolcia<br>
    wkłada do skrzyni starannie zawiniętą w chusteczkę Ewelinkę,<br>
    tę najbardziej biedną z lalek — zupełnie prawie wyłysiałą, ale<br>
    Karolcia spojrzała na tatusia tak błagalnie, że dał spokój<br>
    wszelkim wymówkom. Zwłaszcza że mama powiedziała: „Niech<br>
    zabierze tę biedną Ewelinkę. Jest do niej bardzo przywiązana”.<br>
    I w ten sposób nadszedł dzień przeprowadzki na nowe<br>
    mieszkanie.<br>
    Teraz trzeba by tylko jeszcze powiedzieć coś o tym właśnie<br>
    mieszkaniu. Otóż mieściło się ono w nowych — i jak tatuś<br>
    zapewniał — niezwykle ładnych blokach mieszkalnych przy<br>
    ulicy Kwiatowej. Dom ma numer dwadzieścia. A mieszkanie<br>
    siedem. I mieszkanie jest na pierwszym piętrze. Z balkonem.<br>
    Tak, to zapowiadało się zupełnie dobrze. Tak dobrze, że<br>
    Karolcia już nie mogła doczekać się dnia przeprowadzki. I<br>
    nawet w kalendarzu na tej kartce, która oznaczała ten ważny<br>
    dzień, narysowała czerwony kwiatek.<br>
    Jakoż dzień ten w końcu nadszedł. I okazał się dniem nie<br>
    tylko tak ważnym, jak to Karolcia przypuszczała, ale jeszcze<br>
    ważniejszym. Naprawdę zupełnie niezwykłym.<br>
    </p>
</body>
</html>