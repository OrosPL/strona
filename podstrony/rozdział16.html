<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p> — Przepyszne! — oświadczył pan Prezydent Miasta. Skończył<br>
    właśnie jeść czekoladowe serduszko i wyglądał na niezmiernie<br>
    zadowolonego. — A co do tej sprawy, o której mi<br>
    opowiadaliście, to sądzę, że powinienem sam to jakoś zbadać.<br>
    Ale jak to zrobić?<br>
    — Niech pan zaraz pojedzie z nami do naszego ogrodu! —<br>
    zaproponowała Karolcia.<br>
    — Hm! — zastanowił się Prezydent. — Chętnie bym to zrobił.<br>
    Ale, jak wiecie, czeka na mnie cała masa obowiązków<br>
    niezmiernie ważnych. Chociaż, muszę przyznać, że wasza<br>
    sprawa też wydaje mi się niezmiernie ważna.<br>
    — No właśnie! Oczywiście, że jest niezmiernie ważna! —<br>
    krzyknął z zapałem Piotr. — Niech pan zaraz z nami jedzie. Nie<br>
    warto się nawet nad tym zastanawiać.<br>
    — Ba! — westchnął smutnie Prezydent. — Ale czy mi się uda<br>
    stąd wyjść? Moja sekretarka na to się nie zgodzi!<br>
    — Filomena?<br>
    — Tak jest! Filomena! Nie myślcie, że ona tylko wobec was<br>
    jest taka niedobra. Na mnie też ciągle krzyczy i na nic mi nie<br>
    pozwala. Nie pozwała mi przyjmować tych ludzi, którzy<br>
    przychodzą do mnie z różnymi sprawami, wszystkich wyrzuca<br>
    za drzwi!<br>
    — Ale pan przecież wcale nie musi się pytać jej o pozwolenie,<br>
    aby stąd wyjść! — krzyknęli Piotr i Karolcia.<br>
    — Jak to: nie muszę! Jeśli będę chciał wyjść, to ona zaraz<br>
    powie, że przedtem muszę podpisać trzysta siedemdziesiąt<br>
    sześć bardzo ważnych dokumentów. A ja tak nie lubię<br>
    podpisywać dokumentów.<br>
    Tak, sprawa nie była łatwa. Filomena mogła nie dopuścić do<br>
    tego, aby Prezydent Miasta wydalił się ze swego gabinetu bez<br>
    jej wiedzy. A oczywiście nie było mowy o tym, aby mogła<br>
    wiedzieć, dokąd ma zamiar się udać.<br>
    — A gdyby jej też dać czekoladowe serduszko —<br>
    zaproponował naraz Piotr — może by się zmieniła?<br>
    — To jest myśl — ucieszył się Prezydent, chociaż wcale a<br>
    wcale nie wiedział, jakie jest naprawdę działanie<br>
    czekoladowych serduszek.<br>
    Ale Karolcia zaraz zaprotestowała i przypomniała Piotrowi,<br>
    że przecież w domu towarowym Filomena połknęła co<br>
    najmniej pół tuzina serduszek i wcale a wcale to jej nie<br>
    pomogło.<br>
    — Prawda! — zmartwił się Piotr. — To co wobec tego<br>
    zrobimy? Aha, już wiem! Pan musi stąd uciec, panie<br>
    Prezydencie!<br>
    — Uciec?! — zawołał z zachwytem Prezydent. — To byłoby<br>
    cudowne! Ale czy to się uda?!<br>
    — Czemu ma się nie udać? Musimy tylko pomyśleć, jak to<br>
    zrobić! Już wiem — Piotr aż podskoczył z zachwytu — Karolciu!<br>
    Musimy tak zrobić, aby pan Prezydent Miasta mógł stąd<br>
    spokojnie uciec. Już mam plan. Wspaniały plan! Wszystko się<br>
    uda! Ręczę za to.<br>
    — Ale jaki plan? — denerwowali się Karolcia i Prezydent.<br>
    — Zrobimy tak: otworzymy drzwi... wsiądziemy na nasze lwy<br>
    i wypadniemy szybko, jak najszybciej na korytarz...<br>
    — Tak, a przez ten czas wpadnie tu Filomena... — zmartwił<br>
    się Prezydent.<br>
    — Wcale nie wpadnie! — bronił swojego planu Piotr. —<br>
    Wcale nie wpadnie, bo po co ma wpadać. Na pewno rzuci się w<br>
    pogoń za nami! My naturalnie będziemy uciekać, jak tylko da<br>
    się najszybciej, a tymczasem... a tymczasem pan Prezydent<br>
    Miasta, korzystając z tego, że Filomena będzie zajęta pościgiem<br>
    za nami, szybko, ale to jak najszybciej wymknie się przez<br>
    otwarte drzwi. Ona pewno pana wtedy nie zauważy.<br>
    — E, to niemożliwe — smutnie pokręcił głową Prezydent — a<br>
    co będzie, jeśli mnie ktoś spotka biegnącego przez korytarz?<br>
    — Hm! To prawda — zastanowił się Piotr. — Ale już wiem,<br>
    wyjdzie pan przez okno! Tu chyba nie jest bardzo wysoko?<br>
    I zaraz podbiegł do okna, żeby się przekonać. Ale niestety!<br>
    Okno znajdowało się na pierwszym piętrze i nie było mowy,<br>
    aby skakać z takiej wysokości. Co robić?<br>
    — Co robić? — powtórzył smutnie Prezydent. Był tak<br>
    zmartwiony, że Karolci i Piotrowi było go niezmiernie żal.<br>
    — Już wiem! — zawołał naraz Prezydent. — Czy nie mógłbym<br>
    stać się niewidzialnym tak jak wy? Tak chociaż na trochę? Bo
    oczywiście, nie mówię, żeby tak na zawsze, ale tak na trochę!<br>
    Boże! Zawsze o tym marzyłem! Ach! Karolciu, nie mogę w to<br>
    uwierzyć! Bo wtedy byłoby łatwiej uciec.<br>
    Teraz Piotr z Karolcią odbyli błyskawiczną naradę — czy<br>
    można tak ryzykować? Czy można znów prosić koralik o<br>
    przysługę? Przecież na pewno znów zblednie. Ale nie ma<br>
    innego wyjścia.<br>
    — Więc stanie się tak, że może pan być na trochę niewidzial-<br>
    ny. Przecież i tak muszę poprosić koraliczek, żebyśmy my — to<br>
    znaczy Piotr i ja — znów stali się niewidzialni, bo przecież<br>
    inaczej stąd się nie wydostaniemy. A jeśli będę prosiła o to dla<br>
    nas, to już od razu poproszę, żeby i pan stał się niewidzialny.<br>
    To się będzie i tak liczyło za jedno życzenie.<br>
    — Ach! Jestem taki wzruszony — wyznał Prezydent. —<br>
    Czasem, kiedy jeszcze byłem małym chłopcem, wyobrażałem<br>
    sobie, że zdarzy się coś takiego w moim życiu. I zdarzyło się<br>
    teraz. Ach!<br>
    Tymczasem zegar na wieży ratuszowej wybił godzinę<br>
    dwunastą.<br>
    — Już jest południe! — krzyknął Prezydent, policzywszy<br>
    uderzenia. — Za dwie godziny odbędzie się ogromnie ważne<br>
    posiedzenie rady miejskiej, na którym muszę być.<br>
    — Wobec tego nie mamy czasu do stracenia — zdecydował<br>
    Piotr. — Karolciu! Musimy znów stać się niewidzialni! I pan<br>
    Prezydent Miasta też. Musimy więc ułożyć plan ucieczki.<br>
    Zrobimy tak: ja zrobię coś takiego, żeby Filomena zagapiła się i<br>
    nie zauważyła, kiedy wy będziecie stąd wychodzić...<br>
    — Ale przecież my będziemy niewidzialni — zauważyła<br>
    Karolcia.<br>
    — Niewidzialni, niewidzialni! Oczywiście, że będziemy<br>
    niewidzialni, ale lwy? Przecież lwy są widzialne, a muszą też<br>
    stąd się wydostać.<br>
    — Oj, bardzo chętnie — mruknęły teraz zgodnie obydwa lwy,<br>
    przeciągając się — zupełnie już zdrętwiały nam łapy, a po<br>
    drugie, zdaje się nam, że w tym dywanie są pchły!<br>
    — Cóż znowu! — zaprotestował słabo Prezydent Miasta.<br>
    Ale już nie było czasu na dalsze rozmowy na ten temat, bo<br>
    trzeba było jak najszybciej wydostać się z gabinetu. Co prawda<br>
    Prezydent Miasta wcale nie chciał wierzyć, że naprawdę jest<br>
    niewidzialny, ale po solennym zapewnieniu Karolci i Piotra<br>
    uwierzył im w końcu i Piotr mógł wreszcie, z tysiącznymi<br>
    ostrożnościami, otworzyć drzwi i przejść do drugiego pokoju,<br>
    który nazywano sekretariatem i w którym za dużym biurkiem<br>
    siedziała zamyślona Filomena. Widocznie knuła coś<br>
    niedobrego, bo nos miała znów niezmiernie wydłużony i<br>
    patrzała zezem. Ale Piotr był nieustraszony. Skoczył szybko i<br>
    niby wiatr zdmuchnął z biurka wszystkie papiery na nim<br>
    leżące. Filomena nawet się nie domyśliła, że tym razem jest to<br>
    sprawka jej dwojga przeciwników. Była zupełnie przekonana,<br>
    że to naprawdę wiatr, i rzuciła się na ziemię, aby szybko<br>
    pozbierać wszystkie papierki. A tymczasem przez uchylone<br>
    drzwi wymknęły się obydwa lwy, a wraz z nimi niewidzialni<br>
    Karolcia i Prezydent Miasta. Co prawda Prezydent miał szaloną<br>
    ochotę spłatać jakiegoś figla Filomenie, ale nie było na to<br>
    czasu. Musiało mu więc wystarczyć to, że zamachał jednym<br>
    papierkiem przed jej nosem, a ona była najpewniejsza, że to<br>
    podmuch wiatru.<br>
    — A więc jestem naprawdę niewidzialny — szepnął wtedy w<br>
    upojeniu Prezydent. — Spełniło się marzenie mojego życia!<br>
    Kiedy Piotr dogonił ich na korytarzu, odetchnęli wszyscy.<br>
    Mogli teraz swobodnie pojechać na Kwiatową. Ale, ba! Po<br>
    drodze musieli się co chwila zatrzymywać, gdyż Prezydent<br>
    chciał się koniecznie nacieszyć swoją niewidzialnością.<br>
    — Wybaczcie — powiedział — ale muszę koniecznie zrobić<br>
    coś takiego, na co mam zawsze szaloną ochotę, a czego nie<br>
    wypada mi robić, ponieważ jestem Prezydentem Miasta.<br>
    I zanim się spostrzegli, szybko wbiegł po marmurowych<br>
    schodach na pierwsze piętro, a potem zręcznie zjechał po<br>
    poręczy.<br>
    Musieli też zatrzymać się przy sali muzealnej, gdzie<br>
    Prezydent przywdział zbroję i dusząc się ze śmiechu,<br>
    przemaszerował w niej przez całą salę, ku wielkiemu<br>
    zdziwieniu zwiedzających. Nie mógł też się powstrzymać,<br>
    mimo błagań Karolci i Piotra, aby nie ślizgać się po<br>
    wyfroterowanej posadzce w hallu Ratusza.<br>
    Byłby w ten sposób przewrócił swojego zastępcę,<br>
    grubiutkiego pana Wiceprezydenta Miasta.<br>
    W końcu jednak, wobec przypomnień, że czas ucieka, zgodził<br>
    się jechać na Kwiatową.<br>
    — Ba, ale jak pojedziemy? — zastanowił się naraz. — Już<br>
    wiem! Wsiądę na jednego z lwów.<br>
    — Za nic na świecie — zaprotestowały zgodnie obydwa<br>
    zwierzęta — jesteśmy przecież zupełnie małe lwy i nie<br>
    udźwigniemy takiego ciężaru!<br>
    — I nogi będą się panu wlokły po ziemi — poparła lwy<br>
    Karolcia.<br>
    — A czy wasz koraliczek nie mógłby zrobić tego, abyśmy od<br>
    razu znaleźli się w ogrodzie? — zaproponował Prezydent.<br>
    — Nie — powiedział po zastanowieniu Piotr — nie możemy<br>
    jeszcze tego żądać od koraliczka. I tak jest już bardzo blady.<br>
    Zresztą my sami też musimy pokonać jakieś trudności.<br>
    — Szkoda, że od razu, zamiast niewidzialności, nie<br>
    poprosiliśmy o przeniesiene do ogrodu — dodała Karolcia.<br>
    — Ale też szkoda byłoby nie być niewidzialnym chociaż raz w<br>
    życiu — westchnął Prezydent. — Jedźmy wobec tego autem.<br>
    Jakże jednak pojadę autem, kiedy jestem niewidzialny!<br>
    Przecież szofer nie będzie chciał jechać z niewidzialnym<br>
    Prezydentem. Chyba żebym sam poprowadził auto!<br>
    To był doskonały pomysł. Należało tylko szybko dostać się do<br>
    czerwonego auta samego Prezydenta, korzystając z tego, że<br>
    kierowca poszedł do bufetu napić się wody sodowej.<br>
    — Szybko, szybko! Nie ma ani chwili do stracenia. —<br>
    Prezydent zasiadł przy kierownicy, Piotr obok niego, a Karolcia<br>
    z lwami z tyłu. Nie było bowiem nawet mowy o pozostawieniu<br>
    lwów przy bramie. Koniecznie chciały zobaczyć ogród i<br>
    zjeżdżalnię oraz przejechać się na karuzeli.<br>
    — No, to jazda!<br>
    Motor zawarczał i zanim ktokolwiek się zorientował,<br>
    czerwone auto wyjechało z podwórza.</p>
</body>
</html>