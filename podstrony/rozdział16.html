<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p> — Przepyszne! — oświadczył pan Prezydent Miasta. Skończył
    właśnie jeść czekoladowe serduszko i wyglądał na niezmiernie
    zadowolonego. — A co do tej sprawy, o której mi
    opowiadaliście, to sądzę, że powinienem sam to jakoś zbadać.
    Ale jak to zrobić?
    — Niech pan zaraz pojedzie z nami do naszego ogrodu! —
    zaproponowała Karolcia.
    — Hm! — zastanowił się Prezydent. — Chętnie bym to zrobił.
    Ale, jak wiecie, czeka na mnie cała masa obowiązków
    niezmiernie ważnych. Chociaż, muszę przyznać, że wasza
    sprawa też wydaje mi się niezmiernie ważna.
    — No właśnie! Oczywiście, że jest niezmiernie ważna! —
    krzyknął z zapałem Piotr. — Niech pan zaraz z nami jedzie. Nie
    warto się nawet nad tym zastanawiać.
    — Ba! — westchnął smutnie Prezydent. — Ale czy mi się uda
    stąd wyjść? Moja sekretarka na to się nie zgodzi!
    — Filomena?
    — Tak jest! Filomena! Nie myślcie, że ona tylko wobec was
    jest taka niedobra. Na mnie też ciągle krzyczy i na nic mi nie
    pozwala. Nie pozwała mi przyjmować tych ludzi, którzy
    przychodzą do mnie z różnymi sprawami, wszystkich wyrzuca
    za drzwi!
    — Ale pan przecież wcale nie musi się pytać jej o pozwolenie,
    aby stąd wyjść! — krzyknęli Piotr i Karolcia.
    — Jak to: nie muszę! Jeśli będę chciał wyjść, to ona zaraz
    powie, że przedtem muszę podpisać trzysta siedemdziesiąt
    sześć bardzo ważnych dokumentów. A ja tak nie lubię
    podpisywać dokumentów.
    Tak, sprawa nie była łatwa. Filomena mogła nie dopuścić do
    tego, aby Prezydent Miasta wydalił się ze swego gabinetu bez
    jej wiedzy. A oczywiście nie było mowy o tym, aby mogła
    wiedzieć, dokąd ma zamiar się udać.
    — A gdyby jej też dać czekoladowe serduszko —
    zaproponował naraz Piotr — może by się zmieniła?
    — To jest myśl — ucieszył się Prezydent, chociaż wcale a
    wcale nie wiedział, jakie jest naprawdę działanie
    czekoladowych serduszek.
    Ale Karolcia zaraz zaprotestowała i przypomniała Piotrowi,
    że przecież w domu towarowym Filomena połknęła co
    najmniej pół tuzina serduszek i wcale a wcale to jej nie
    pomogło.
    — Prawda! — zmartwił się Piotr. — To co wobec tego
    zrobimy? Aha, już wiem! Pan musi stąd uciec, panie
    Prezydencie!
    — Uciec?! — zawołał z zachwytem Prezydent. — To byłoby
    cudowne! Ale czy to się uda?!
    — Czemu ma się nie udać? Musimy tylko pomyśleć, jak to
    zrobić! Już wiem — Piotr aż podskoczył z zachwytu — Karolciu!
    Musimy tak zrobić, aby pan Prezydent Miasta mógł stąd
    spokojnie uciec. Już mam plan. Wspaniały plan! Wszystko się
    uda! Ręczę za to.
    — Ale jaki plan? — denerwowali się Karolcia i Prezydent.
    — Zrobimy tak: otworzymy drzwi... wsiądziemy na nasze lwy
    i wypadniemy szybko, jak najszybciej na korytarz...
    — Tak, a przez ten czas wpadnie tu Filomena... — zmartwił
    się Prezydent.
    — Wcale nie wpadnie! — bronił swojego planu Piotr. —
    Wcale nie wpadnie, bo po co ma wpadać. Na pewno rzuci się w
    pogoń za nami! My naturalnie będziemy uciekać, jak tylko da
    się najszybciej, a tymczasem... a tymczasem pan Prezydent
    Miasta, korzystając z tego, że Filomena będzie zajęta pościgiem
    za nami, szybko, ale to jak najszybciej wymknie się przez
    otwarte drzwi. Ona pewno pana wtedy nie zauważy.
    — E, to niemożliwe — smutnie pokręcił głową Prezydent — a
    co będzie, jeśli mnie ktoś spotka biegnącego przez korytarz?
    — Hm! To prawda — zastanowił się Piotr. — Ale już wiem,
    wyjdzie pan przez okno! Tu chyba nie jest bardzo wysoko?
    I zaraz podbiegł do okna, żeby się przekonać. Ale niestety!
    Okno znajdowało się na pierwszym piętrze i nie było mowy,
    aby skakać z takiej wysokości. Co robić?
    — Co robić? — powtórzył smutnie Prezydent. Był tak
    zmartwiony, że Karolci i Piotrowi było go niezmiernie żal.
    — Już wiem! — zawołał naraz Prezydent. — Czy nie mógłbym
    stać się niewidzialnym tak jak wy? Tak chociaż na trochę? Bo
    oczywiście, nie mówię, żeby tak na zawsze, ale tak na trochę!
    Boże! Zawsze o tym marzyłem! Ach! Karolciu, nie mogę w to
    uwierzyć! Bo wtedy byłoby łatwiej uciec.
    Teraz Piotr z Karolcią odbyli błyskawiczną naradę — czy
    można tak ryzykować? Czy można znów prosić koralik o
    przysługę? Przecież na pewno znów zblednie. Ale nie ma
    innego wyjścia.
    — Więc stanie się tak, że może pan być na trochę niewidzial-
    ny. Przecież i tak muszę poprosić koraliczek, żebyśmy my — to
    znaczy Piotr i ja — znów stali się niewidzialni, bo przecież
    inaczej stąd się nie wydostaniemy. A jeśli będę prosiła o to dla
    nas, to już od razu poproszę, żeby i pan stał się niewidzialny.
    To się będzie i tak liczyło za jedno życzenie.
    — Ach! Jestem taki wzruszony — wyznał Prezydent. —
    Czasem, kiedy jeszcze byłem małym chłopcem, wyobrażałem
    sobie, że zdarzy się coś takiego w moim życiu. I zdarzyło się
    teraz. Ach!
    Tymczasem zegar na wieży ratuszowej wybił godzinę
    dwunastą.
    — Już jest południe! — krzyknął Prezydent, policzywszy
    uderzenia. — Za dwie godziny odbędzie się ogromnie ważne
    posiedzenie rady miejskiej, na którym muszę być.
    — Wobec tego nie mamy czasu do stracenia — zdecydował
    Piotr. — Karolciu! Musimy znów stać się niewidzialni! I pan
    Prezydent Miasta też. Musimy więc ułożyć plan ucieczki.
    Zrobimy tak: ja zrobię coś takiego, żeby Filomena zagapiła się i
    nie zauważyła, kiedy wy będziecie stąd wychodzić...
    — Ale przecież my będziemy niewidzialni — zauważyła
    Karolcia.
    — Niewidzialni, niewidzialni! Oczywiście, że będziemy
    niewidzialni, ale lwy? Przecież lwy są widzialne, a muszą też
    stąd się wydostać.
    — Oj, bardzo chętnie — mruknęły teraz zgodnie obydwa lwy,
    przeciągając się — zupełnie już zdrętwiały nam łapy, a po
    drugie, zdaje się nam, że w tym dywanie są pchły!
    — Cóż znowu! — zaprotestował słabo Prezydent Miasta.
    Ale już nie było czasu na dalsze rozmowy na ten temat, bo
    trzeba było jak najszybciej wydostać się z gabinetu. Co prawda
    Prezydent Miasta wcale nie chciał wierzyć, że naprawdę jest
    niewidzialny, ale po solennym zapewnieniu Karolci i Piotra
    uwierzył im w końcu i Piotr mógł wreszcie, z tysiącznymi
    ostrożnościami, otworzyć drzwi i przejść do drugiego pokoju,
    który nazywano sekretariatem i w którym za dużym biurkiem
    siedziała zamyślona Filomena. Widocznie knuła coś
    niedobrego, bo nos miała znów niezmiernie wydłużony i
    patrzała zezem. Ale Piotr był nieustraszony. Skoczył szybko i
    niby wiatr zdmuchnął z biurka wszystkie papiery na nim
    leżące. Filomena nawet się nie domyśliła, że tym razem jest to
    sprawka jej dwojga przeciwników. Była zupełnie przekonana,
    że to naprawdę wiatr, i rzuciła się na ziemię, aby szybko
    pozbierać wszystkie papierki. A tymczasem przez uchylone
    drzwi wymknęły się obydwa lwy, a wraz z nimi niewidzialni
    Karolcia i Prezydent Miasta. Co prawda Prezydent miał szaloną
    ochotę spłatać jakiegoś figla Filomenie, ale nie było na to
    czasu. Musiało mu więc wystarczyć to, że zamachał jednym
    papierkiem przed jej nosem, a ona była najpewniejsza, że to
    podmuch wiatru.
    — A więc jestem naprawdę niewidzialny — szepnął wtedy w
    upojeniu Prezydent. — Spełniło się marzenie mojego życia!
    Kiedy Piotr dogonił ich na korytarzu, odetchnęli wszyscy.
    Mogli teraz swobodnie pojechać na Kwiatową. Ale, ba! Po
    drodze musieli się co chwila zatrzymywać, gdyż Prezydent
    chciał się koniecznie nacieszyć swoją niewidzialnością.
    — Wybaczcie — powiedział — ale muszę koniecznie zrobić
    coś takiego, na co mam zawsze szaloną ochotę, a czego nie
    wypada mi robić, ponieważ jestem Prezydentem Miasta.
    I zanim się spostrzegli, szybko wbiegł po marmurowych
    schodach na pierwsze piętro, a potem zręcznie zjechał po
    poręczy.
    Musieli też zatrzymać się przy sali muzealnej, gdzie
    Prezydent przywdział zbroję i dusząc się ze śmiechu,
    przemaszerował w niej przez całą salę, ku wielkiemu
    zdziwieniu zwiedzających. Nie mógł też się powstrzymać,
    mimo błagań Karolci i Piotra, aby nie ślizgać się po
    wyfroterowanej posadzce w hallu Ratusza.
    Byłby w ten sposób przewrócił swojego zastępcę,
    grubiutkiego pana Wiceprezydenta Miasta.
    W końcu jednak, wobec przypomnień, że czas ucieka, zgodził
    się jechać na Kwiatową.
    — Ba, ale jak pojedziemy? — zastanowił się naraz. — Już
    wiem! Wsiądę na jednego z lwów.
    — Za nic na świecie — zaprotestowały zgodnie obydwa
    zwierzęta — jesteśmy przecież zupełnie małe lwy i nie
    udźwigniemy takiego ciężaru!
    — I nogi będą się panu wlokły po ziemi — poparła lwy
    Karolcia.
    — A czy wasz koraliczek nie mógłby zrobić tego, abyśmy od
    razu znaleźli się w ogrodzie? — zaproponował Prezydent.
    — Nie — powiedział po zastanowieniu Piotr — nie możemy
    jeszcze tego żądać od koraliczka. I tak jest już bardzo blady.
    Zresztą my sami też musimy pokonać jakieś trudności.
    — Szkoda, że od razu, zamiast niewidzialności, nie
    poprosiliśmy o przeniesiene do ogrodu — dodała Karolcia.
    — Ale też szkoda byłoby nie być niewidzialnym chociaż raz w
    życiu — westchnął Prezydent. — Jedźmy wobec tego autem.
    Jakże jednak pojadę autem, kiedy jestem niewidzialny!
    Przecież szofer nie będzie chciał jechać z niewidzialnym
    Prezydentem. Chyba żebym sam poprowadził auto!
    To był doskonały pomysł. Należało tylko szybko dostać się do
    czerwonego auta samego Prezydenta, korzystając z tego, że
    kierowca poszedł do bufetu napić się wody sodowej.
    — Szybko, szybko! Nie ma ani chwili do stracenia. —
    Prezydent zasiadł przy kierownicy, Piotr obok niego, a Karolcia
    z lwami z tyłu. Nie było bowiem nawet mowy o pozostawieniu
    lwów przy bramie. Koniecznie chciały zobaczyć ogród i
    zjeżdżalnię oraz przejechać się na karuzeli.
    — No, to jazda!
    Motor zawarczał i zanim ktokolwiek się zorientował,
    czerwone auto wyjechało z podwórza.</p>
</body>
</html>