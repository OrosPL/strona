<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Kiedy już ochłonęli po przygodzie z autem, Piotr oświadczył<br>
    ze skruchą:<br>
    — Trochę czasu straciliśmy niepotrzebnie. Chodźmy, wejście<br>
    główne jest z drugiej strony.<br>
    — Skąd wiesz? — zdziwiła się Karolcia.<br>
    — O, tu jest napis i strzałka — wskazał Piotr. — Chodźmy jak<br>
    najprędzej.<br>
    Zupełnie zapomnieli o tym, że są ciągle jeszcze niewidzialni, i<br>
    biegnąc narażali się na to, że przechodnie wpadali na nich albo<br>
    potrącali. Wskazówki na ratuszowym zegarze posuwały się<br>
    powoli naprzód.<br>
    Wreszcie stanęli przed głównym wejściem. Przy żelaznej,<br>
    ogromnej bramie czuwały dwa zupełnie nieduże kamienne lwy,<br>
    a w głębi widać było marmurowe schody i drzewka w<br>
    drewnianych kubłach. I właśnie w tej chwili, gdy zdyszani<br>
    jeszcze od pośpiechu mieli zamiar nacisnąć wielką, wykutą w<br>
    kształcie liścia żelazną klamkę, wąsaty strażnik przekręcił w<br>
    zamku ze zgrzytem ogromny klucz. Brama była zamknięta.<br>
    — Wszystko stracone! Nie dostaniemy się teraz! — Karolcia<br>
    załamała z rozpaczą ręce.<br>
    — Może jeszcze jakoś nam się uda — próbował pocieszyć ją<br>
    Piotr, usiłując jednocześnie przecisnąć się między żelaznymi<br>
    prętami ogrodzenia. Ale mimo to, że był szczupły, szpary<br>
    między prętami okazały się zbyt wąskie. Nawet Karolcia nie<br>
    mogła się tam zmieścić.<br>
    — Tędy nie przejdziemy! Ale spróbujemy jeszcze innej drogi<br>
    — i Piotr, nie dająę za wygraną, próbował teraz wspiąć się po<br>
    śliskich, gładkich prętach żelaznego ogrodzenia. Ale i to się nie<br>
    udawało.<br>
    — Nie dasz rady! Ach, nie dasz rady! — zaszlochała Karolcia.<br>
    Była już nie tylko zmartwiona, ale i zmęczona tym wszystkim.<br>
    Oparła się o jednego z kamiennych lwów czuwających przy<br>
    bramie i ocierała łzy spływające po jej niewidzialnej<br>
    twarzyczce.<br>
    Naraz poczuła na ręce dotknięcie czegoś ciepłego, trochę<br>
    szorstkiego i wilgotnego. Odsłoniła zapłakane oczy i z<br>
    niepomiernym zdumieniem zobaczyła, że to kamienny lew<br>
    przestał być kamienny i że to on polizał ją po ręce. Wcale go się<br>
    nie bała. Był nieduży i wydawał się bardzo łagodny i przyjazny.<br>
    Gdy merdał uprzejmie ogonem, tak jak to robią na powitanie<br>
    psy — ten drugi, który czuwał po drugiej stronie bramy,<br>
    przeciągał się z przyjemnością, mrucząc:<br>
    — Och! Ależ ścierpły mi łapy!<br>
    — No pewnie — powiedział na to pierwszy lew — tyle czasu<br>
    leżeć bez ruchu!<br>
    — Czy... czy wy jesteście zaczarowane? — spytał z zachwytem<br>
    Piotr.<br>
    — Oczywiście, że zaczarowane — odpowiedziały zgodnie lwy.<br>
    — Jesteśmy jak najbardziej zaczarowane i wobec tego<br>
    możęcie na nas liczyć. Wiemy o was wszystko i wiemy, że<br>
    macie niebieski koralik.<br>
    — Czy pomożecie nam się dostać do samego Prezydenta<br>
    Miasta?<br>
    — To właśnie miałem przede wszystkim na myśli —<br>
    odpowiedział uprzejmie lew, który się skarżył, że mu ścierpły<br>
    łapy. — Po prostu chyba najlepiej będzie, jeśli nie tracąc czasu<br>
    wsiądziecie nam na grzbiety i pojedziemy do Prezydenta.<br>
    — Czy mówisz to poważnie? — Piotr pełen był jeszcze<br>
    niedowierzania.<br>
    — Ogromnie nie lubię powtarzać dwa razy tego, co już raz<br>
    powiedziałem — mruknął lew. — Chyba że pozwolisz, abym<br>
    jeszcze podrapał się trochę w ucho. Tak dawno się nie<br>
    drapałem.<br>
    — Owszem, bardzo proszę, jeśli tylko masz ochotę.<br>
    — Dziękuję — lew kiwnął łbem, a potem podrapawszy się<br>
    dokładnie w lewe ucho, przeciągnął się raz jeszcze i zachęcił<br>
    Piotra:<br>
    — No, wsiadaj na mnie. Nic się nie bój, nie spadniesz. A ty,<br>
    mała, wsiadaj na mojego brata. Możecie dla pewności trzymać<br>
    się grzywy. No co, już gotowi?<br>
    — Gotowi — odpowiedzieli zgodnie Piotr i Karolcia.<br>
    — No to hop!<br>
    I obydwa lwy natychmiast lekko i zgrabnie przeskoczyły<br>
    przez ogrodzenie. Przysiadły potem na strzyżonym trawniku i<br>
    rozejrzały się. W pobliżu umieszczona była biała tabliczka z<br>
    napisem:<br>
    „Nie deptać trawników”.<br>
    — Nie deptać, to nie deptać — mruknęły trochę<br>
    niezadowolone — miałyśmy ogromną ochotę pobiegać, chociaż<br>
    przez chwilę, po prawdziwej trawie. Ale trudno!<br>
    I pobiegły szeroką, wysypaną żwirem aleją do marmurowych<br>
    schodów, po których wchodziło się do Ratusza.<br>
    — Ale jak dostaniemy się do środka, kiedy kryształowe drzwi<br>
    są zamknięte! Sama słyszałam, jak je zamykali — przypomniała<br>
    sobie naraz Karolcia. Ale lwy wcale się tym nie przejmowały.<br>
    Po prostu, najzwyczajniej w świecie, jeden z nich dotknął tylko<br>
    drzwi łapą i zaraz same otworzyły się szeroko, z lekkim tylko<br>
    skrzypnięciem.<br>
    — A czy wiecie, gdzie teraz trzeba iść, żeby znaleźć<br>
    Prezydenta? — zaniepokoił się Piotr. — Tyle tu jest korytarzy i<br>
    tyle pokoi.<br>
    — Powiedziałyśmy wam przecież, że jesteśmy zaczarowane i<br>
    że wszystko wiemy — zniecierpliwił się pierwszy lew (był to<br>
    ten, który polizał Karolcię po ręku). — Wiemy wszystko.<br>
    — Czy wiecie też o niebieskim koraliku?<br>
    — Cóż za niemądre pytanie — parsknął z kolei drugi lew, ten,<br>
    któremu ścierpły łapy — już ci to mówiłem: przecież gdybyście<br>
    nie byli posiadaczami błękitnego koralika, nie moglibyśmy<br>
    ruszyć się sprzed bramy. Ale cicho! Zdaje mi się, że ktoś idzie!<br>
    Musimy znów udawać, że jesteśmy z kamienia.<br>
    — A my? — zdenerwowali się Piotr i Karolcia.<br>
    — Przecież jesteście niewidzialni!<br>
    — Prawda! A wy nie umiecie być niewidzialne?<br>
    — Właśnie że nie — mruknęły lwy, ale już zupełnie cicho,<br>
    gdyż właśnie nadchodził jakiś woźny z tacą, na której stało<br>
    bardzo dużo szklanek z herbatą. Przysiadły więc na czerwonym<br>
    dywanie, pod jakąś palmą, i znieruchomiały.<br>
    Tymczasem woźny zatrzymał się i popatrzył przez chwilę na<br>
    przycupnięte, kamienne zwierzęta. Tak się zdziwił ich<br>
    widokiem, że aż postawił tacę na okrągłym stole, który<br>
    znajdował się w pobliżu, i wolną ręką podrapał się po łysinie.<br>
    Potem podparł się pod boki i zaczął głośno rozważać:<br>
    — Ejże! Czy to mi się zdaje, czy nie zdaje? Ale chyba jako<br>
    żywo nigdy tu nie było w hallu kamiennych lwów. A może mi<br>
    się zwiduje? A może to mi si-ę śni?<br>
    Uszczypnął się najpierw w rękę, a potem, żeby się jeszcze<br>
    bardziej upewnić, czy .o jest sen, czy nie sen, dotknął jednego z<br>
    kamiennych lwów. Potem chwycił tacę i pobiegł w drugą<br>
    stronę, widać, żeby kogoś sprowadzić. To była oczywiście<br>
    okazja, żeby jak najszybciej opuścić hall. Toteż po chwili, w<br>
    długim korytarzu, wyłożonym czerwonym chodnikiem,<br>
    rozległo się ciche stąpanie lwich łap. I prawdopodobnie nic by<br>
    się było nie stało po drodze nadzwyczajnego, gdyby nie to, że<br>
    akurat w tej chwili uchyliły się drzwi jednego z pokoi i na<br>
    korytarz wyjrzała jakaś urzędniczka. Była to grubiutka pani w
    okularach.<br>
    — Ratunku! — krzyknęła przeraźliwie. — Ratunku! Jakieś<br>
    zwierzęta biegają po korytrzu!<br>
    — Jakie zwierzęta? — zaczęli zaraz dopytywać się urzędnicy,<br>
    którzy wybiegli z sąsiednich pokoi.<br>
    — Nie jestem pewna. Może to psy! Albo może ogromne koty<br>
    — denerwowała się urzędniczka. — Trzeba sprawdzić! -<br>
    I rzuciła się w pogoń, a za nią urzędnicy z innych pokoi.<br>
    Biegali po wszystkich piętrach i wszystkich korytarzach.<br>
    Korytarze były bardzo długie i wszyscy zadyszeli się<br>
    porządnie, jednak nie znaleźli żadnych zwierząt oprócz dwóch<br>
    kamiennych lwów, które spoczywały przed jakimiś drzwiami.<br>
    — Zdawało się pani — śmiali się teraz wszyscy z grubiutkiej<br>
    urzędniczki w okularach.<br>
    — Kiedy przysięgnę na nie wiem co, że mi się nie zdawało —<br>
    tłumaczyła się zdenerwowana urzędniczka.<br>
    — To chyba te kamienne lwy tu biegały — powiedział ktoś na<br>
    to i zaraz wszyscy zaczęli się śmiać, bo przecież nikt nie<br>
    przypuszczał, aby kamienne lwy mogły biegać po korytarzach<br>
    Ratusza.<br>
    Wreszcie wszyscy wrócili do swoich pokoi i znów zaległa cisza.<br>
    — Teraz już chyba spokojnie dojdziemy do Prezydenta —<br>
    westchnęły lwy wstając i przeciągając się. — Tylko czy aby w<br>
    dobrym kierunku biegniemy?<br>
    — Chyba tak, patrzcie, tu są poprzybijane strzałki, które na<br>
    pewno wskazują drogę do samego Prezydenta — Piotr był<br>
    niezmiernie dumny ze swego odkryęia.<br>
    — Rzeczywiście, są strzałki — ucieszyły się lwy —<br>
    niewątpliwie tędy należy się udać.<br>
    I z godnością ruszyły przed siebie.<br>
    Wkrótce też, dzięki strzałkom, znaleźli się przed wielkimi,<br>
    podwójnymi drzwiami, które otworzyły się przy lekkim<br>
    pchnięciu lwiej łapy. Za drzwiami ukazała się ogromna sala<br>
    pełna różnych obrazów i oszklonych szaf. Piotr i Karolcia<br>
    rozejrzeli się, ale nigdzie nie było widać kogokolwiek, kto<br>
    mógłby wyglądać na Prezydenta Miasta. Wreszcie w rogu sali<br>
    dostrzegli jakąś wysoką postać w żelaznej zbroi.<br>
    — Może to jest sam pan Prezydent Miasta? — szepnęła<br>
    Karolcia.<br>
    — Coś ty? — zdenerwował się Piotr. — Przecież to jest po<br>
    prostu pusta zbroja rycerska. Tylko że ty jeszcze jesteś za mała,<br>
    żeby na tym się znać. Ja się na tym znam doskonale.<br>
    — No, to gdzie jest wobec tego sam Prezydent?<br>
    — Zaraz, niech się rozejrzę. O rety! Przecież to wcale nie jest<br>
    żaden gabinet Prezydenta, tylko muzeum. Spójrz!<br>
    Karolcia odwróciła się w tę stronę, gdzie wskazywał Piotr, i<br>
    przeczytała na tabliczce:<br>
    Muzeum miejskie<br>
    otwarte jest co dzień od godziny 10 rano.<br>
    — Czyżbyśmy źle trafili? — dopytywał się tymczasem jeden z<br>
    lwów, drapiąc się tylną łapą za uchem. — Widać strzałki<br>
    pokazywały drogę do muzeum. — Ale zanim Piotr zdołał mu<br>
    odpowiedzieć, rozległ się jakiś gwar za drzwiami.<br>
    — Musimy znów skamienieć — jęknął z rozpaczą drugi lew —<br>
    przestańże się już drapać!<br>
    Ale niestety już było za późno. I jeden z lwów pozostał z łapą<br>
    podniesioną do ucha, gdy tymczasem do sali muzeum<br>
    miejskiego weszła gromadka dzieci z jakąś panią. Była to<br>
    wycieczka szkolna.<br>
    — Jesteśmy w sali rycerskiej, spójrzcie, dzieci — zaczęła<br>
    objaśniać nauczycielka i zaraz przerwała. Można by<br>
    powiedzieć, że zaniemówiła ze zdumienia.<br>
    — Oooo, ten lew się drapie, proszę pani, on się drapie! —<br>
    zawołało tymczasem któreś dziecko. A jeszcze inne zapytało:<br>
    — Czy lwy mają pchły, proszę pani?<br>
    Nie jest zupełnie pewne, co odpowiedziała na to pytanie pani<br>
    nauczycielka i co się dalej działo w muzeum. Ani Piotr, ani<br>
    Karolcia nie słyszeli już tego. Nie słyszały już lwy, które<br>
    unosząc ich na grzbiecie w paru wspaniałych susach<br>
    przesadziły całą salę i wpadły na ten sam korytarz, pokryty<br>
    czerwonym chodnikiem. Biegły potem dalej, szybko, jak<br>
    najszybciej przed siebie, nie zważając na okrzyki spotykanych<br>
    po drodze ludzi. Ktoś wołał „ratunku”. Ktoś inny krzyczał:<br>
    — Gdzie jest telefon?<br>
    Ktoś jeszcze proponował, aby wezwać straż pożarną albo<br>
    może pogotowie, a jeden pan usiłował nawet z parasolem w<br>
    ręku dogonić uciekające lwy. Ale oczywiście, że mu się to nie<br>
    udało.<br>
    Wreszcie, zmyliwszy pogoń, lwy wpadły na jeszcze jeden<br>
    korytarz i zatrzymały się przed drzwiami zasłoniętymi<br>
    czerwoną portierą. Były to drzwi na samym końcu korytarza i<br>
    już dalej nie można było uciekać. Wobec tego jeden z lwów<br>
    nacisnął klamkę i drzwi otworzyły się gościnnie i szeroko.<br>
    — Proszę wejść! — powiedział ktoś siedzący za dużym,<br>
    błyszczącym biurkiem.<br>
    </p>
</body>
</html>