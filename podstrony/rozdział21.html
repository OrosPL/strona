<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Z Piotrem jednak można było pogadać dopiero nazajutrz. Po <br>
    prostu po obiedzie jego mama zabrała go do jakiejś ciotki na<br>
    imieniny i mowy nie było o zobaczeniu się z nim. Ale zaraz<br>
    rano, kiedy tylko można było wyrwać się na podwórze, Karolcia<br>
    zapukała do drzwi na drugim piętrze i oświadczyła stanowczo:<br>
    — Muszę koniecznie jak najprędzej z tobą pomówić.<br>
    — Bo co się stało? — spytał Piotr najspokojniej w świecie,<br>
    zupełnie jakby nie pamiętał o tym, co się wydarzyło im wczoraj,<br>
    i jakby nie istniała jeszcze możliwość rzeczy niezwykłych.<br>
    — Nic się nie stało — odpowiedziała Karolcia — ale może się<br>
    stać. Zejdź zaraz na podwórze. Trzeba się poważnie zastanowić.<br>
    A ten Piotr znów swoje: — A nad czym?<br>
    — Jak to: nad czym, jak to: nad czym? Piotr! Ty chyba jeszcze<br>
    śpisz?! A koralik? — wyszeptała Karolcia.<br>
    W tym momencie Piotr wreszcie odzyskał przytomność i<br>
    ożywił się.<br>
    — Aha! No, dobra, zaraz lecę. Jeszcze tylko wyżłopię mleko.<br>
    I widać żłopnął szybko, bo po małej chwili już był na<br>
    podwórzu wyraźnie zaniepokojony.<br>
    — No i co? — zapytał zdyszany, bo pędem zbiegł ze schodów.<br>
    — Jak to: co? Musimy się naradzić. Musimy się naradzić, co<br>
    zrobimy z koralikiem.<br>
    — A czy on już zrobił się zupełnie przezroczysty? —<br>
    zaniepokoił się Piotr. — Trzeba przyznać, że wczoraj prosiliśmy<br>
    go o masę rzeczy. Ale nie można było inaczej .<br>
    — Pewnie, że nie można było inaczej — zgodziła się Karolcia.<br>
    — A teraz chodzi mi o to, że tak naprawdę to zdaje się, że<br>
    niebieskości koralika starczy na jedno tylko życzenie.<br>
    — Duże czy małe?<br>
    — Może nawet i na takie trochę większe. Tylko rozumiesz, ja<br>
    się okropnie boję, że jeśli tak się zdarzy, że będę trzymała<br>
    akurat koralik w ręku i powiem byle co, tak jak na przykład<br>
    powiedziała ciotka Agata z tymi ciastkami, to co? To zmarnuję<br>
    życzenie i już o nic więcej nie będę mogła poprosić.<br>
    — No pewnie — zgodził się Piotr. — Pewnie, że to byłaby<br>
    szkoda. Gdybyś tak na przykład powiedziała nieostrożnie:<br>
    „Chciałabym wiedzieć, gdzie jest moja szczotka do butów”.<br>
    I zaraz by się to spełniło!<br>
    — Ach! Nawet nie mów takich rzeczy! — zdenerwowała się<br>
    Karolcia. — Ale sam teraz rozumiesz, że z powodu tego jednego<br>
    jeszcze życzenia, jakie mogę powiedzieć koralikowi, nie<br>
    powinnam postępować lekkomyślnie.<br>
    — Oczywiście, że nie możesz! Ale powiedz, czy on naprawdę<br>
    już jest taki blady?!<br>
    — Jest, jest — westchnęła ze smutkiem właścicielka<br>
    błękitnego koralika — jest zupełnie bledziutki, biedaczek. I<br>
    wiesz, czego mi żal? Że on przez takie moje jedno życzenie już<br>
    przestanie być widocznym, wesołym, błękitnym koralikiem, a<br>
    stanie się niewidzialny. No, a poza tym, że nie wiadomo, w<br>
    czyje ręce potem się dostanie!<br>
    — Wobec tego musisz dobrze się namyślić i wypowiedzieć<br>
    jakieś życzenie, które byłoby bardzo potrzebne i ważne.<br>
    — Myślałam co prawda o pewnej przepięknej lalce — zaczęła<br>
    niepewnie Karolcia, ale widząc pełne oburzenia i pogardy<br>
    spojrzenie Piotra, zaraz się poprawiła: — No, oczywiście, że nie<br>
    myślałam o tym poważnie. To nie jest rzecz, o którą prosi się<br>
    koralik, mój drogi. Ja wiem, że musi być coś poważniejszego.<br>
    — No pewnie. Czy nie wiesz o tym, że jest okropnie dużo<br>
    ludzi, którym są potrzebne o wiele ważniejsze rzeczy niż lalki?<br>
    — Wiem — przyznała pokornie Karolcia — toteż dlatego chcę<br>
    z tobą się naradzić. Ja właściwie nawet tak bardzo nie chcę tej<br>
    lalki. Mogę się bez niej obejść. Daję ci słowo! Tylko co by tu<br>
    wymyślić?<br>
    — Ojej! Też masz Zmartwienie! A czy wiesz, że Leszek, moja<br>
    droga, chciałby mieć na przykład rower? A nie może mieć, bo<br>
    jego rodziców nie stać na kupno roweru. A rower jest<br>
    ważniejszy niż lalka, sama chyba przyznasz.<br>
    — Jest — powiedziała bez wielkiego przekonania Karolcia.<br>
    — Właśnie! A takim jednym dzieciom, które mieszkają nie w<br>
    naszym bloku, tylko w sąsiednim, to potrzebne są buty na<br>
    zimę. Co ty na to?<br>
    — To może ja poproszę o te buty? — zaofiarowała się Karolcia.<br>
    — Im są potrzebne buty, ale jeszcze innym potrzebne są ha<br>
    przykład książki. Też ważna rzecz, co?<br>
    — Kiedy książki można kupić — nieśmiało zauważyła Karolcia.<br>
    — Można, można. Pewnie, że można, jak się ma pieniądze. A<br>
    oni nie mają.<br>
    — Aha!<br>
    — Widzisz! A znów Agasia, Agasia marzy o skakance. A<br>
    Dorota marzy, być może, o wrotkach. Albo o jeszcze czym<br>
    innym. Każdy ma jakieś marzenia. Naturalnie, że jedne są<br>
    bardziej ważne, a drugie mniej. Albo dorośli, moja droga. Też<br>
    mają swoje zmartwienia. Weź taką panią Leśniewską z<br>
    trzeciego. Ciągle jęczy, że bolą ją nogi i ręce. Taki ma<br>
    reumatyzm. Ona na pewno chciałaby być zdrowa. Pomyśl,<br>
    jakby się cieszyła, gdyby tak nagle wyzdrowiała.<br>
    — A ty co byś chciał, Piotrek? — spytała naraz Karolcia.<br>
    — Ja? — Piotr zastanowił się przez chwilę i zaraz potem<br>
    powiedział: — Ty, tylko nie śmiej się ze mnie, to ci powiem. Ja<br>
    bym tak chciał tu stać na podwórku i patrzeć, co by tu się<br>
    działo, gdyby tak spełniło się życzenie każdego człowieka, który<br>
    tu mieszka. Każdego dziecka i każdego dorosłego. Toby było,<br>
    co?<br>
    — Ach! — westchnęła z zachwytem Karolcia — toby było<br>
    wspaniale. Ale czekaj! Dlaczego tak by nie miało być? Przecież<br>
    to tylko od nas zależy. Jedna prośba do koraliczka.<br>
    — Hm! Jedna, ale już ostatnia!<br>
    — No to co! Właśnie niech ta ostatnia taka będzie. Co, Piotr?<br>
    — Pewnie, że to byłoby najlepsze. Czy tylko koralik zechce to<br>
    zrobić? Tak masowo! Dla wszystkich?!<br>
    — Rzeczywiście — zasępiła się Karolcia. Ale zaraz rozpogo-<br>
    dziła się. — Słuchaj, przecież to nic nie szkodzi spróbować.<br>
    Więc zaraz spróbuję.<br>
    — Naprawdę?<br>
    — No pewnie.<br>
    — A nie będziesz żałowała,<br>
    że tak niby nic dla siebie nie<br>
    prosiłaś?...<br>
    — Ojej, Piotr, przestań.<br>
    Więc już mówię życzenie —<br>
    uwaga!<br>
    — Strasznie mi serce bije w<br>
    tej chwili — przyznał się<br>
    Piotr.<br>
    — A myślisz, że mnie nie?<br>
    Ale uwaga, już!<br>
    I Karolcia po raz ostatni<br>
    położyła na dłoni koralik i<br>
    szeptem wypowiedziała<br>
    życzenie. A potem zacisnęła<br>
    mocno pięść, tak jakby<br>
    jeszcze chciała go choć na<br>
    trochę zatrzymać! Zaraz<br>
    jednak zaczęły się w całym<br>
    domu dziać tak dziwne i<br>
    nieoczekiwane rzeczy, że<br>
    zupełnie przestała wtedy<br>
    myśleć o koraliku.<br>
    — Patrz, co się dzieje! —<br>
    zawołał Piotr.<br>
    Tak, tak, było na co patrzeć.<br>
    Przede wszystkim więc jak<br>
    wicher śmignął koło nich<br>
    Leszek na nowiuteńkim ro-<br>
    werze. Agasia, która wybie-<br>
    gła z sieni, od razu zaczęła<br>
    skakać przez nową, śliczną<br>
    skakankę, a trzy inne miała<br>
    jeszcze przewieszone przez<br>
    szyję. Ciotka Agata prze-<br>
    mknęła przez podwórze<br>
    przystrojona w nowy kapelusz z kwiatami, a pani Leśniewska,<br>
    ta z trzeciego piętra, zbiegła ze schodów zupełnie zdrowa, jakby<br>
    nigdy w świecie nie chorowała na reumatyzm.<br>
    — Jestem szczęśliwa! — wołała do wszystkich. — Nic mnie<br>
    już nie boli!<br>
    Za panią Pieniążkową, która mieszkała w sąsiednim bloku,<br>
    szło z powagą dziesięć białych kotów, gdyż, jak wyznała, zawsze<br>
    chciała mieć co najmniej tyle białych kocurów, a Waldek<br>
    przemknął obok trzymając pod pachą nowiuteńką piłkę do<br>
    siatkówki. Przed oknem dozorczyni wyrosły kwitnące grusze, a<br>
    tatuś Karolci zajechał najniespo-dziewaniej w świecie na<br>
    nowym skuterze. Mama Piotra biegła z całą ogromną paką<br>
    książek, które zawsze chciała mieć, a mama Karolci przybiegła<br>
    zdyszana, ale niezmiernie szczęśliwa, wołając, że wszystkie<br>
    dzieci w szpitalu wyzdrowiały, co było jej największym<br>
    marzeniem.<br>
    Z każdego mieszkania dobiegał śmiech i radosne okrzyki.<br>
    Wszyscy wyglądali przez okna i opowiadali sąsiadom o swoim<br>
    szczęściu.<br>
    Naraz z jednego z mieszkań rozległy się dźwięki skrzypiec —<br>
    ktoś grał bardzo ładnie, tak ładnie, że wszyscy umilkli zasłu-<br>
    chani. Nie trwało to jednak długo, gdyż już po chwili zajechał<br>
    na podwórze wóz radiowy i auta z dziennikarzami.<br>
    — Przyjechaliśmy robić wywiad z najsłynniejszym<br>
    skrzypkiem na świecie — powiedzieli. — Mieszka tu na trzecim<br>
    piętrze, mieszkania siedemnaście.<br>
    Pod numerem siedemnastym mieszkał, jak wszyscy wiedzieli,<br>
    pan Grzybek. Pan Grzybek był urzędnikiem na poczcie i nikt<br>
    nie słyszał o tym, aby miał być najznakomitszym skrzypkiem<br>
    na świecie. Co prawda grał czasem wieczorami cichutko i<br>
    nieśmiało. Ale żeby był artystą? Nikt nie przypuszczał.<br>
    — Prosimy zrobić miejsce! Będziemy zaraz nakręcać film z<br>
    mistrzem Grzybkiem — wołali tymczasem filmowcy, którzy też<br>
    nadjechali ze swoim wozem. A pan Grzybek zszedł z trzeciego<br>
    piętra, ze skrzypcami w ręku, blady i wzruszony, ubrany w<br>
    piękny frak i kłaniał się wszystkim wokoło.<br>
    — Widzisz? Pewnie marzył właśnie o tym, żeby być najsła-<br>
    wniejszym skrzypkiem na<br>
    świecie — szepnął Piotr do<br>
    Karolci. Ledwie jednak zdążył<br>
    to powiedzieć, kiedy zjawiły się<br>
    na podwórzu nowe, dziwnie<br>
    wyglądające postacie. Tylko że<br>
    tego dnia nic nikogo nie<br>
    dziwiło!<br>
    Byli to ludzie o skórze barwy<br>
    miedzi i czarnych włosach, w<br>
    których mieli wspaniałe pióra,<br>
    a w rękach trzymali toma-<br>
    hawki. Podeszli zaraz do Piotra<br>
    i z serdecznym uśmiechem wy-<br>
    ciągnęli do niego ręce na powi-<br>
    tanie.<br>
    — Witaj, wspaniały, dzielny<br>
    nasz przyjacielu — powiedzieli<br>
    uprzejmie.<br>
    — Witajcie w moim wigwamie<br>
    — odpowiedział na to najzwy-<br>
    czajniej w świecie Piotr i zaraz<br>
    zwrócił się do Karolci:<br>
    — Pozwól, że ci przedstawię<br>
    najdzielniejszych wojowników<br>
    ze szczepu Delawarów. Oto<br>
    Sokole Oko.<br>
    — Witaj, Płocha Sarenko —<br>
    ukłonił się uprzejmie Wielki<br>
    Wódz Sokole Oko i podał<br>
    Karolci rękę.<br>
    — Teraz rozumiem! —<br>
    zawołała Karolcia — to było<br>
    twoje skryte marzenie!<br>
    — Tak — wyznał Piotr ze skru-<br>
    chą.<br>
    Ale nie było czasu na dalsze wyjaśnienia, bo na podwórzu<br>
    przy blokach działy się coraz to dziwniejsze rzeczy i coraz było<br>
    radośniej i weselej. Wreszcie doszło do tego, że grupka<br>
    mieszkańców przyniosła drabinę i przystawiła ją do ściany<br>
    domu, na której była tabliczka z napisem: Ulica Kwiatowa.<br>
    — Co oni będą robić? — zdziwiła się Karolcia.<br>
    — Cicho! Zaraz zobaczymy — mruknął Piotr. — Widzisz?<br>
    Zdejmują starą tabliczkę. Ależ tak, zawieszają nową. Zaraz, co<br>
    tam jest napisane? Aha, już widzę: „Szczęśliwy Zaułek”.<br>
    Widzisz? Widzisz, Karolciu? Tu teraz mieszkają ludzie<br>
    szczęśliwi. Zadowolona jesteś?<br>
    — No pewnie! — powiedziała Karolcia. I już nie mogła więcej<br>
    mówić, bo było jej tak dziwnie, że aż miała ochotę rozpłakać<br>
    się.<br>
    — Czy można płakać z radości? — spytała wreszcie Piotra.<br>
    — Zdaje mi się, że można — odpowiedział też takim trochę<br>
    dziwnym głosem. — Nie wiem, co się stało, ale mam takie jakby<br>
    ściśnięte gardło.<br>
    — A ja... — zaczęła Karolcia. Ale już więcej nic nie mówiła,<br>
    tylko poczuła, że spływa po twarzyczce jakaś gorąca kropla.<br>
    Podniosła rękę, aby ją otrzeć, i w tej chwili przypomniała sobie,<br>
    że przecież trzymała przed chwilą błękitny koralik. Otworzyła<br>
    więc dłoń, ale już go tam nie było, już nie błękitniał. Błyszczała<br>
    tam tylko teraz mała kropelka rosy. I nie było wiadomo, czy to<br>
    koralik, czy może Karolcina łza? A potem przezroczysta kropla<br>
    stoczyła się z ręki na trawę.<br>
    — Koraliczku! — szepnęła Karolcia.<br>
    I zaraz obydwoje z Piotrem przyklękli, aby go poszukać, ale<br>
    już nię nie znaleźli.<br>
    Być może, że jeszcze go kiedyś odnajdą. A może znajdzie go<br>
    ktoś inny. Może które z was? Nigdy nic nie wiadomo i wszystko<br>
    jest możliwe.<br>
    A również może tak się zdarzyć, że koralik na nowo jaśniejący<br>
    swą błękitną barwą wróci do Karolci i Piotra i że znów spotkają<br>
    ich niezwykłe przygody. A może te przygody czekają na kogoś z<br>
    was? Trzeba tylko umieć znaleźć błękitny koralik...</p>
</body>
</html>