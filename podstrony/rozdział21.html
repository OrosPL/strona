<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Z Piotrem jednak można było pogadać dopiero nazajutrz. Po
    prostu po obiedzie jego mama zabrała go do jakiejś ciotki na
    imieniny i mowy nie było o zobaczeniu się z nim. Ale zaraz
    rano, kiedy tylko można było wyrwać się na podwórze, Karolcia
    zapukała do drzwi na drugim piętrze i oświadczyła stanowczo:
    — Muszę koniecznie jak najprędzej z tobą pomówić.
    — Bo co się stało? — spytał Piotr najspokojniej w świecie,
    zupełnie jakby nie pamiętał o tym, co się wydarzyło im wczoraj,
    i jakby nie istniała jeszcze możliwość rzeczy niezwykłych.
    — Nic się nie stało — odpowiedziała Karolcia — ale może się
    stać. Zejdź zaraz na podwórze. Trzeba się poważnie zastanowić.
    A ten Piotr znów swoje: — A nad czym?
    — Jak to: nad czym, jak to: nad czym? Piotr! Ty chyba jeszcze
    śpisz?! A koralik? — wyszeptała Karolcia.
    W tym momencie Piotr wreszcie odzyskał przytomność i
    ożywił się.
    — Aha! No, dobra, zaraz lecę. Jeszcze tylko wyżłopię mleko.
    I widać żłopnął szybko, bo po małej chwili już był na
    podwórzu wyraźnie zaniepokojony.
    — No i co? — zapytał zdyszany, bo pędem zbiegł ze schodów.
    — Jak to: co? Musimy się naradzić. Musimy się naradzić, co
    zrobimy z koralikiem.
    — A czy on już zrobił się zupełnie przezroczysty? —
    zaniepokoił się Piotr. — Trzeba przyznać, że wczoraj prosiliśmy
    go o masę rzeczy. Ale nie można było inaczej .
    — Pewnie, że nie można było inaczej — zgodziła się Karolcia.
    — A teraz chodzi mi o to, że tak naprawdę to zdaje się, że
    niebieskości koralika starczy na jedno tylko życzenie.
    — Duże czy małe?
    — Może nawet i na takie trochę większe. Tylko rozumiesz, ja
    się okropnie boję, że jeśli tak się zdarzy, że będę trzymała
    akurat koralik w ręku i powiem byle co, tak jak na przykład
    powiedziała ciotka Agata z tymi ciastkami, to co? To zmarnuję
    życzenie i już o nic więcej nie będę mogła poprosić.
    — No pewnie — zgodził się Piotr. — Pewnie, że to byłaby
    szkoda. Gdybyś tak na przykład powiedziała nieostrożnie:
    „Chciałabym wiedzieć, gdzie jest moja szczotka do butów”.
    I zaraz by się to spełniło!
    — Ach! Nawet nie mów takich rzeczy! — zdenerwowała się
    Karolcia. — Ale sam teraz rozumiesz, że z powodu tego jednego
    jeszcze życzenia, jakie mogę powiedzieć koralikowi, nie
    powinnam postępować lekkomyślnie.
    — Oczywiście, że nie możesz! Ale powiedz, czy on naprawdę
    już jest taki blady?!
    — Jest, jest — westchnęła ze smutkiem właścicielka
    błękitnego koralika — jest zupełnie bledziutki, biedaczek. I
    wiesz, czego mi żal? Że on przez takie moje jedno życzenie już
    przestanie być widocznym, wesołym, błękitnym koralikiem, a
    stanie się niewidzialny. No, a poza tym, że nie wiadomo, w
    czyje ręce potem się dostanie!
    — Wobec tego musisz dobrze się namyślić i wypowiedzieć
    jakieś życzenie, które byłoby bardzo potrzebne i ważne.
    — Myślałam co prawda o pewnej przepięknej lalce — zaczęła
    niepewnie Karolcia, ale widząc pełne oburzenia i pogardy
    spojrzenie Piotra, zaraz się poprawiła: — No, oczywiście, że nie
    myślałam o tym poważnie. To nie jest rzecz, o którą prosi się
    koralik, mój drogi. Ja wiem, że musi być coś poważniejszego.
    — No pewnie. Czy nie wiesz o tym, że jest okropnie dużo
    ludzi, którym są potrzebne o wiele ważniejsze rzeczy niż lalki?
    — Wiem — przyznała pokornie Karolcia — toteż dlatego chcę
    z tobą się naradzić. Ja właściwie nawet tak bardzo nie chcę tej
    lalki. Mogę się bez niej obejść. Daję ci słowo! Tylko co by tu
    wymyślić?
    — Ojej! Też masz Zmartwienie! A czy wiesz, że Leszek, moja
    droga, chciałby mieć na przykład rower? A nie może mieć, bo
    jego rodziców nie stać na kupno roweru. A rower jest
    ważniejszy niż lalka, sama chyba przyznasz.
    — Jest — powiedziała bez wielkiego przekonania Karolcia.
    — Właśnie! A takim jednym dzieciom, które mieszkają nie w
    naszym bloku, tylko w sąsiednim, to potrzebne są buty na
    zimę. Co ty na to?
    — To może ja poproszę o te buty? — zaofiarowała się Karolcia.
    — Im są potrzebne buty, ale jeszcze innym potrzebne są ha
    przykład książki. Też ważna rzecz, co?
    — Kiedy książki można kupić — nieśmiało zauważyła Karolcia.
    — Można, można. Pewnie, że można, jak się ma pieniądze. A
    oni nie mają.
    — Aha!
    — Widzisz! A znów Agasia, Agasia marzy o skakance. A
    Dorota marzy, być może, o wrotkach. Albo o jeszcze czym
    innym. Każdy ma jakieś marzenia. Naturalnie, że jedne są
    bardziej ważne, a drugie mniej. Albo dorośli, moja droga. Też
    mają swoje zmartwienia. Weź taką panią Leśniewską z
    trzeciego. Ciągle jęczy, że bolą ją nogi i ręce. Taki ma
    reumatyzm. Ona na pewno chciałaby być zdrowa. Pomyśl,
    jakby się cieszyła, gdyby tak nagle wyzdrowiała.
    — A ty co byś chciał, Piotrek? — spytała naraz Karolcia.
    — Ja? — Piotr zastanowił się przez chwilę i zaraz potem
    powiedział: — Ty, tylko nie śmiej się ze mnie, to ci powiem. Ja
    bym tak chciał tu stać na podwórku i patrzeć, co by tu się
    działo, gdyby tak spełniło się życzenie każdego człowieka, który
    tu mieszka. Każdego dziecka i każdego dorosłego. Toby było,
    co?
    — Ach! — westchnęła z zachwytem Karolcia — toby było
    wspaniale. Ale czekaj! Dlaczego tak by nie miało być? Przecież
    to tylko od nas zależy. Jedna prośba do koraliczka.
    — Hm! Jedna, ale już ostatnia!
    — No to co! Właśnie niech ta ostatnia taka będzie. Co, Piotr?
    — Pewnie, że to byłoby najlepsze. Czy tylko koralik zechce to
    zrobić? Tak masowo! Dla wszystkich?!
    — Rzeczywiście — zasępiła się Karolcia. Ale zaraz rozpogo-
    dziła się. — Słuchaj, przecież to nic nie szkodzi spróbować.
    Więc zaraz spróbuję.
    — Naprawdę?
    — No pewnie.
    — A nie będziesz żałowała,
    że tak niby nic dla siebie nie
    prosiłaś?...
    — Ojej, Piotr, przestań.
    Więc już mówię życzenie —
    uwaga!
    — Strasznie mi serce bije w
    tej chwili — przyznał się
    Piotr.
    — A myślisz, że mnie nie?
    Ale uwaga, już!
    I Karolcia po raz ostatni
    położyła na dłoni koralik i
    szeptem wypowiedziała
    życzenie. A potem zacisnęła
    mocno pięść, tak jakby
    jeszcze chciała go choć na
    trochę zatrzymać! Zaraz
    jednak zaczęły się w całym
    domu dziać tak dziwne i
    nieoczekiwane rzeczy, że
    zupełnie przestała wtedy
    myśleć o koraliku.
    — Patrz, co się dzieje! —
    zawołał Piotr.
    Tak, tak, było na co patrzeć.
    Przede wszystkim więc jak
    wicher śmignął koło nich
    Leszek na nowiuteńkim ro-
    werze. Agasia, która wybie-
    gła z sieni, od razu zaczęła
    skakać przez nową, śliczną
    skakankę, a trzy inne miała
    jeszcze przewieszone przez
    szyję. Ciotka Agata prze-
    mknęła przez podwórze
    przystrojona w nowy kapelusz z kwiatami, a pani Leśniewska,
    ta z trzeciego piętra, zbiegła ze schodów zupełnie zdrowa, jakby
    nigdy w świecie nie chorowała na reumatyzm.
    — Jestem szczęśliwa! — wołała do wszystkich. — Nic mnie
    już nie boli!
    Za panią Pieniążkową, która mieszkała w sąsiednim bloku,
    szło z powagą dziesięć białych kotów, gdyż, jak wyznała, zawsze
    chciała mieć co najmniej tyle białych kocurów, a Waldek
    przemknął obok trzymając pod pachą nowiuteńką piłkę do
    siatkówki. Przed oknem dozorczyni wyrosły kwitnące grusze, a
    tatuś Karolci zajechał najniespo-dziewaniej w świecie na
    nowym skuterze. Mama Piotra biegła z całą ogromną paką
    książek, które zawsze chciała mieć, a mama Karolci przybiegła
    zdyszana, ale niezmiernie szczęśliwa, wołając, że wszystkie
    dzieci w szpitalu wyzdrowiały, co było jej największym
    marzeniem.
    Z każdego mieszkania dobiegał śmiech i radosne okrzyki.
    Wszyscy wyglądali przez okna i opowiadali sąsiadom o swoim
    szczęściu.
    Naraz z jednego z mieszkań rozległy się dźwięki skrzypiec —
    ktoś grał bardzo ładnie, tak ładnie, że wszyscy umilkli zasłu-
    chani. Nie trwało to jednak długo, gdyż już po chwili zajechał
    na podwórze wóz radiowy i auta z dziennikarzami.
    — Przyjechaliśmy robić wywiad z najsłynniejszym
    skrzypkiem na świecie — powiedzieli. — Mieszka tu na trzecim
    piętrze, mieszkania siedemnaście.
    Pod numerem siedemnastym mieszkał, jak wszyscy wiedzieli,
    pan Grzybek. Pan Grzybek był urzędnikiem na poczcie i nikt
    nie słyszał o tym, aby miał być najznakomitszym skrzypkiem
    na świecie. Co prawda grał czasem wieczorami cichutko i
    nieśmiało. Ale żeby był artystą? Nikt nie przypuszczał.
    — Prosimy zrobić miejsce! Będziemy zaraz nakręcać film z
    mistrzem Grzybkiem — wołali tymczasem filmowcy, którzy też
    nadjechali ze swoim wozem. A pan Grzybek zszedł z trzeciego
    piętra, ze skrzypcami w ręku, blady i wzruszony, ubrany w
    piękny frak i kłaniał się wszystkim wokoło.
    — Widzisz? Pewnie marzył właśnie o tym, żeby być najsła-
    wniejszym skrzypkiem na
    świecie — szepnął Piotr do
    Karolci. Ledwie jednak zdążył
    to powiedzieć, kiedy zjawiły się
    na podwórzu nowe, dziwnie
    wyglądające postacie. Tylko że
    tego dnia nic nikogo nie
    dziwiło!
    Byli to ludzie o skórze barwy
    miedzi i czarnych włosach, w
    których mieli wspaniałe pióra,
    a w rękach trzymali toma-
    hawki. Podeszli zaraz do Piotra
    i z serdecznym uśmiechem wy-
    ciągnęli do niego ręce na powi-
    tanie.
    — Witaj, wspaniały, dzielny
    nasz przyjacielu — powiedzieli
    uprzejmie.
    — Witajcie w moim wigwamie
    — odpowiedział na to najzwy-
    czajniej w świecie Piotr i zaraz
    zwrócił się do Karolci:
    — Pozwól, że ci przedstawię
    najdzielniejszych wojowników
    ze szczepu Delawarów. Oto
    Sokole Oko.
    — Witaj, Płocha Sarenko —
    ukłonił się uprzejmie Wielki
    Wódz Sokole Oko i podał
    Karolci rękę.
    — Teraz rozumiem! —
    zawołała Karolcia — to było
    twoje skryte marzenie!
    — Tak — wyznał Piotr ze skru-
    chą.
    Ale nie było czasu na dalsze wyjaśnienia, bo na podwórzu
    przy blokach działy się coraz to dziwniejsze rzeczy i coraz było
    radośniej i weselej. Wreszcie doszło do tego, że grupka
    mieszkańców przyniosła drabinę i przystawiła ją do ściany
    domu, na której była tabliczka z napisem: Ulica Kwiatowa.
    — Co oni będą robić? — zdziwiła się Karolcia.
    — Cicho! Zaraz zobaczymy — mruknął Piotr. — Widzisz?
    Zdejmują starą tabliczkę. Ależ tak, zawieszają nową. Zaraz, co
    tam jest napisane? Aha, już widzę: „Szczęśliwy Zaułek”.
    Widzisz? Widzisz, Karolciu? Tu teraz mieszkają ludzie
    szczęśliwi. Zadowolona jesteś?
    — No pewnie! — powiedziała Karolcia. I już nie mogła więcej
    mówić, bo było jej tak dziwnie, że aż miała ochotę rozpłakać
    się.
    — Czy można płakać z radości? — spytała wreszcie Piotra.
    — Zdaje mi się, że można — odpowiedział też takim trochę
    dziwnym głosem. — Nie wiem, co się stało, ale mam takie jakby
    ściśnięte gardło.
    — A ja... — zaczęła Karolcia. Ale już więcej nic nie mówiła,
    tylko poczuła, że spływa po twarzyczce jakaś gorąca kropla.
    Podniosła rękę, aby ją otrzeć, i w tej chwili przypomniała sobie,
    że przecież trzymała przed chwilą błękitny koralik. Otworzyła
    więc dłoń, ale już go tam nie było, już nie błękitniał. Błyszczała
    tam tylko teraz mała kropelka rosy. I nie było wiadomo, czy to
    koralik, czy może Karolcina łza? A potem przezroczysta kropla
    stoczyła się z ręki na trawę.
    — Koraliczku! — szepnęła Karolcia.
    I zaraz obydwoje z Piotrem przyklękli, aby go poszukać, ale
    już nię nie znaleźli.
    Być może, że jeszcze go kiedyś odnajdą. A może znajdzie go
    ktoś inny. Może które z was? Nigdy nic nie wiadomo i wszystko
    jest możliwe.
    A również może tak się zdarzyć, że koralik na nowo jaśniejący
    swą błękitną barwą wróci do Karolci i Piotra i że znów spotkają
    ich niezwykłe przygody. A może te przygody czekają na kogoś z
    was? Trzeba tylko umieć znaleźć błękitny koralik...</p>
</body>
</html>