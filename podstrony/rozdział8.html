<!DOCTYPE html>
<html>
    <head>
        <link rel="stylesheet" type="text/css" href="../css/stylepod.css" media="screen" />
    </head>
<body>
<p>Ciotka Agata nalała mleko do kubeczków.
    Bułki z masłem i szynką leżały na talerzykach, kiedy naraz
    przypomniała sobie, że powinna zabrać z balkonu suszące się
    tam ście-reczki. Kiedy wróciła do kuchni, aż usiadła ze
    zdumienia, a potem szybko zimną wodą przemyła sobie oczy.
    — Sen mnie zmorzył czy co? Zdawało mi się, że już zrobiłam
    kanapki — mruknęła. W przedpokoju rozległ się jakby tupot
    małych stóp i dało się słyszeć trzaśnięcie drzwi.
    — No widzisz, jednak, jak się zdaje, obydwoje jesteśmy na
    dobre niewidzialni — szepnął radośnie Piotr.
    — Poczekaj, lepiej jeszcze się upewnić — zabrzmiał szept
    Karolci. — Uwaga, ktoś idzie!
    Rzeczywiście z góry schodziła sąsiadka, pani Kowalska.
    — Dzień dobry! — powiedzieli Piotr i Karolcia grzecznie.
    — Dzień dobry! — odpowiedziała niepewnie pani Kowalska i
    rozejrzała się wokoło. Piotr miauknął wobec tego cichutko.
    Pani Kowalska znów się obejrzała, a potem zaczęła wołać: „kici,
    kici”. Bo widać myślała, że jej kot idzie za nią po schodach. A
    Piotra i Karolci wcale a wcale nie widziała, chociaż stali tuż
    przy niej.
    Zadowoleni zbiegli co prędzej na podwórze.
    Deszcz przestał nareszcie padać i tylko gdzieniegdzie
    pozostały spore kałuże. A kałuże — wiadomo — wspaniała
    fzecz. Zwłaszcza młodsze dzieci lubią chlapać się w nich i
    puszczać papierowe łódeczki. Więc i teraz Agasia i dwoje
    jeszcze młodszych dzieci przykucnęło nad małym jeziorkiem i
    zabierało się do budowy tamy, kiedy naraz z sąsiedniego bloku
    wypadł Waldek. Podbiegł do kałuży i zaraz zaczął ochlapywać
    dzieciarnię. Piotr i Karolcia spojrzeli na siebie — była to
    nareszcie prawdziwa okazja, żeby dać porządną nauczkę temu
    Waldkowi, który każdego bił i nikomu nie dał przejść
    spokojnie. I teraz też — patrzcie tylko, pchnął tak Agasię, że
    wpadła do kałuży! Za Agasią wepchnął do wody Janię.
    Pobiegli więc szybko w stronę Waldka. Bardzo to śmiesznie
    wyglądało, kiedy duży Waldek klapnął naraz w sam środek
    błota jak żaba! To Piotr, niewidzialny Piotr popchnął go z całej
    siły.
    — Kto mnie pchnął?! — ryknął rozzłoszczony Waldek. I
    obejrzał się — ale nikogo za sobą nie zobaczył. Ale za chwilę
    znów rymsnął w błoto — to niewidzialna Karolcia chwyciła go
    za nogę, tak że stracił równowagę. A wszyscy naokoło stali i aż
    się trzymali za boki ze śmiechu. I nikt tego Waldka nie żałował,
    tylko wszyscy mówili, że dobrze mu tak za to, że taki dla
    wszystkich jest niedobry!
    No, to z Waldkiem byłoby załatwione! A co dalej robić?!...
    Piotr i Karolcia spojrzeli na siebie. Hm! Roboty znalazłoby się
    dosyć. Oto idzie na przykład miła pani Kozłowska z drugiego
    bloku i dźwiga ciężki kosz ze sprawunkami. Piotr zawsze jej
    pomaga zanieść kosz na górę. Czy przez to, że jest w tej chwili
    niewidzialny, pani Kozłowska ma sama nieść to wszystko na
    górę?
    — Niemożliwe — mówi szeptem Piotr do Karolci i zaraz
    podbiega do pani Kozłowskiej. Ujmuje za pałąk kosza i niesie.
    A pani Kozłowska strasznie się cieszy, że kosz taki lekki, i
    nawet tak mówi do jakiejś sąsiadki: „Tak się dobrze dzisiaj
    czuję, proszę pani, jakbym miała znów ze dwadzieścia lat.
    Wczoraj to ten kosz taki wydawał mi się ciężki, a dziś — jakbym
    piórko niosła. Tak mi siły wróciły! Pewnie po tych ziółkach,
    które piję”.
    Sąsiadka nadziwić się temu nie może, ale zaraz przestaje
    rozmawiać z panią Kozłowską, tylko gapi się na drugi koniec
    podwórka i napatrzyć się nie może, co się tam dzieje. Aż oczy
    przeciera — bo patrzcie, ludzie: hulajnoga sama jedzie po
    chodniku między trawnikami!
    Oczywiście łatwo się można domyślić, że to Karolcia pędzi na
    hulajnodze pozostawionej przy ławeczce przez Dorotę.
    — Rety!
    A Dorota też stanęła, jakby w kamień zamieniona, usta
    otworzyła i nie wie, co powiedzieć, bo naraz Leszek, który
    akurat wybiegł na podwórze, zaczął wołać:
    — Patrz, Dorota, nawet hulajnoga od ciebie ucieka!
    A znów jedna dziewczynka zaśmiała się:
    — Jak ją grzecznie poprosisz, to może do ciebie wróci.
    I w tej chwili, jakby na zawołanie, hulajnoga zawróciła i
    zaczęła pędzić w stronę Doroty! To dopiero było! Dorota
    najpierw stała, jakby oczom nie wierzyła, a potem zaczęła
    uciekać. Naprawdę!
    I wtedy to wyglądało tak, jakby ją hulajnoga rzeczywiście
    goniła.
    Ale w końcu znudziła się ta zabawa Karolci i zaczęli się z
    Piotrem namyślać, co by teraz zrobić.
    Wreszcie Piotr zaproponował:
    — Wiesz co? Chodźmy do tego wielkiego domu towarowego.
    Tam się trochę pobawimy!
    — Świetnie — zgodziła się Karolcia. — Ale co będzie, jeśli
    ciocia zobaczy przez okno, że mnie nie ma na podwórzu?
    — Ha, właśnie, to samo będzie i z moją mamą. Naturalnie że
    zaraz będzie się okropnie martwiła, gdzie się podziałem! Zaraz,
    zaraz, co by zrobić wobec tego? Słuchaj! Już wiem! Napiszemy
    listy — ty do ciotki Agaty, a ja do mojej mamy. Będą spokojne,
    a my też będziemy w porządku!
    Drzwi w mieszkaniu Karolci były zamknięte. Ale list udało im
    się wsunąć przez szparę.
    Kochana ciociu Agato. Idę się troszkę pobawić z Piotrem. Nie
    martw się o mnie. Twoja kochająca Karolcia.
    Do mieszkania Piotra było łatwiej się dostać. Za to zdarzyła
    się tam zupełnie inna historia. Bo oto, gdy już list był napisany,
    nagle rozległo się trzaśnięcie drzwi i zgrzyt klucza w zamku. To
    mama wyszła, prawdopodobnie do dentystki.
    — Jesteśmy zamknięci! — zawołał rozpaczliwie Piotr. —
    Wiem doskonale, że mama będzie tam co najmniej dwie
    godziny. Wszystko przepadło!
    — Dlaczego? — zdziwiła się Karolcia. — Przecież możemy
    wyjść i sami zatrzasnąć drzwi.
    — Kiedy ich nie można w ogóle otworzyć, jeśli mama zabrała
    klucz. Chodź, sama się przekonasz.
    Tak, drzwi były zamknięte, a mama zabrała klucz. Piotr był
    bliski łez. Naraz Karolcia roześmiała się.
    — Ojej, Piotr! Nie ma się czym przejmować.
    — Jak to: nie ma! — wrzasnął Piotr.
    Karolcia spojrzała na niego dumnie.
    — Zapominasz zupełnie o... tym!
    I Karolcia ujęła w swoje dwa niewidzialne palce wiszący na
    jedwabnej, różowej nitce — błękitny koralik!
    — To co zrobimy? — zapytał teraz Piotr zachwyconym
    szeptem. — Jak wyjdziemy stąd? Czy dałoby się — tu zawahał
    się — czy dałoby się wyfrunąć przez okno?
    — Czemu nie? Naturalnie że możemy. Albo też od razu
    znaleźć się w sklepie?! Jak wolisz?
    — Lepiej wyfrunąć przez okno — zdecydował Piotr — a potem
    żebyśmy od razu byli w sklepie. Bo w ten sposób będzie
    okropnie śmiesznie.
    — Niech tak będzie — kiwnęła głową Karolcia i znowu ujęła w
    palce niebieski koralik, aby wyrazić odpowiednie życzenie.
    Natychmiast też okno otworzyło się i Karolcia razem z Piotrem
    wyfrunęli. Unosili się teraz lekko nad ulicą, ale ponieważ bali
    się, że lada podmuch wiatru może ich rozdzielić, więc schwycili
    się za ręce.
    Spojrzeli w dół i zobaczyli z ogromnym zdumieniem, że nad
    ulicami rozpościera się jak gdyby sieć z drutów. Istna
    pajęczyna.
    — To przewody elektryczne linii tramwajowych i trolejbusowych
    — objaśnił Piotr z niejakim zadowoleniem, że zna się
    na takich rzeczach. — Musimy uważać, żeby o nie nie zawadzić.
    — Jak cudownie tak płynąć w powietrzu! — zachwycała się
    Karolcia. — Patrz! Możemy zaglądać do okien wszystkich
    domów.
    To było naprawdę strasznie śmieszne! Można było zapukać w
    szybę albo niespodziewanie powiedzieć coś do kogoś. Tak
    właśnie zdarzyło się, kiedy mijali pewną wysoką kamienicę. W
    mieszkaniu na trzecim piętrze jakiś malec wyglądał przez okno
    i tak się wychylał, że naprawdę mógł wypaść. Karolcia
    zdenerwowała się tym ogromnie.
    — On sobie może coś złego zrobić, on na pewno wyleci! —
    denerwowała się. — Widać został sam w domu i taki z niego
    głuptas, że nawet nie wie, na co się naraża.
    — Zaraz mu damy nauczkę — zdecydował Piotr.
    Zatrzymali się więc teraz przy tym oknie i wpłynęli do
    mieszkania. Wspólnymi siłami ściągnęli malca z okna, a Piotr
    powiedział możliwie grubym głosem:
    — Nie wolno włazić na okno! Rozumiesz?
    — Ro... rozumiem — odpowiedział malec rozglądając się
    niepewnie wokoło.
    — Bo dam ci w skórę, jeśli nie posłuchasz — groził dalej Piotr.
    — Nie strasz dziecka! Nie pozwolę ci, abyś miał go zbić! —
    szeptem broniła malucha Karolcia.
    — Kiedy ja tylko tak! Na postrach! — uspokoił ją Piotr. —
    Teraz możemy go zostawić i pofruniemy dalej.
    Znów więc lekko płynęli nad miastem. Przysiadali dla zabawy
    na chwilę na dachach lub na balkonach i unosząc się znowu w
    powietrze gonili się naokoło wszystkich kominów fabrycznych.
    Było to jednak niebezpieczne, gdyż od czasu do czasu wiał dość
    silny wiatr, który mógł ich łatwo rozdzielić, tak bowiem stali się
    zwiewni. W pewnej zaś chwili, zupełnie niespodziewanie, Piotr
    zorientował się, że leci samotnie. Obejrzał się — gdzie jest
    Karolcia? Co się z nią stało?
    Dopiero po chwili spostrzegł ją, zaczepioną brzegiem
    sukienki o jakąś antenę telewizyjną. Trzeba więc było
    koniecznie natychmiast zawrócić, aby ratować przyjaciółkę.
    Nie było to wcale łatwe! Wiatr znosił Piotra ciągle w bok i ani
    rusz nie mógł skierować się w stronę wzywającej pomocy
    Karolci. Już zdawało się, że sprawa jest zupełnie beznadziejna,
    gdy nagle i zupełnie nieoczekiwanie zjawiła się pomoc ze
    strony dwóch sympatycznych gawronów, które widząc całą
    historię, pośpieszyły na ratunek. Parę uderzeń mocnymi
    dziobami i oto sukienka już się odczepiła.
    — Czy wy nas widzicie? — zdziwiła się Karolcia.
    — Oczywiście — oświadczyły zgodnie gawrony.
    — A przecież my jesteśmy niewidzialni!
    — Ale jesteście niewidzialni tylko dla ludzi! Wiemy poza tym,
    że masz niebieski koralik, Karolciu, tylko pamiętaj, że nie
    należy używać go zbyt lekkomyślnie.
    — Co chciałyście przez to powiedzieć? — zawołała Karolcia,
    ale gawrony już odleciały, a ją wiatr szczęśliwie zaniósł w
    stronę Piotra.
    Chwycili się znów za ręce i teraz już frunęli prosto do domu
    towarowego, który był widoczny z daleka.
    Wylądowali na tarasie, gdzie była urządzona kawiarnia.
    — Ach! Jakież mam pragnienie — oświadczyła Karolcia na
    widok osób pijących przez słomiane rurki wodę sodową oraz
    oranżadę z wysokich kieliszków.
    — Służę ci — powiedział elegancko Piotr — mam właśnie
    jeszcze trochę pieniędzy z moich oszczędności i mogę cię
    zaprosić!
    — Ale wiesz? — rozmyśliła się Karolcia. — Właściwie to
    wolałabym lody! Owocowe i śmietankowe.
    — Ja też — przyznał się Piotr. — Wobec tego może zajmiemy
    miejsce przy stoliku?
    — No dobrze — Karolcia przysiadła na jednym z kolorowych
    krzesełek — ale jak zamówimy lody, kiedy jesteśmy
    niewidzialni? Czy myślisz, że musimy znów stać się widzialni?
    — Trzeba się nad tym zastanowić. To poważna sprawa, bo
    naprawdę nie wiem, co byłoby lepsze.
    — Ach! A tymczasem zobaczymy, jakie te lody są. Czy są
    owocowe albo śmietankowe? A może będą pistacjowe?
    Zbliżyli się do dużego bufetu, który był zarazem lodówką, i
    przyglądali się, jak panienka w białym fartuszku nakłada
    porcje lodów, czerpiąc je z dużych termosów, umieszczonych w
    bufecie-lodówce. Ach! Były i lody pistacjowe!
    — No to co zrobimy? — zastanawiał się tymczasem Piotr.
    — E, wiesz co? Lepiej już zostańmy niewidzialni, mniej
    będzie kłopotu — zdecydowała Karolcia.
    — Dobra! — zgodził się Piotr. — Wobec tego zrobimy tak:
    złapiemy szybko po porcji lodów, które szykuje panienka, a
    zapłacimy w ten sposób, że pieniądze położymy na bufecie.
    Transakcja udała się jak najlepiej. Lody były wspaniałe i
    pokrzepiające. Toteż po ich spożyciu można już było śmiało
    ruszyć na wielką wyprawę do wnętrza domu towarowego.
    — Idziemy! — zakomenderował Piotr.    </p>
</body>
</html>